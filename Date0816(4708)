爾時，優婆離亦從座起，頭面作禮，而白佛言：
贊曰：上明說經因起分，下明發請廣說分。一生補處，受記非輕；示相勸生，嚴因寔重。若不因請而說，補處之相未尊，若無請而自談，欣當生心不重。故放光集眾，普召有緣，假請談經，令興重業。於中有二：初、辨外果；後、辨內果。辨外果中，復分為三：初、婆離啟請；次、世尊廣答；後、佛告優婆離：若有比丘及一切大眾下，結勸生彼。請中有二：初、明請軌；後、明陳請。此即初也。梵言優婆離，此云近執。佛為太子，彼為佛大臣，親近太子，執事之臣。古人云佛之家人，非也。今云優波離，訛也。亦從座起者，既見彌勒住如黃粱粟粒云云。
依此贊得義，本經行講演，欣以此法施，
順次詣都率，慈尊受教誡，顯法身無相。