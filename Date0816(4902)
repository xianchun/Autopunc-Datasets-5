廣辨七種語，因語、果語等釋第一、常沒，所謂一闡提釋第二、暫出還沒，謂信不具足等釋第三、出已則住，謂聞法思惟，如法而住等廣釋煖、頂、忍十六行釋須陀洹所斷煩惱，猶如四十里水，其余在者，如一毛渧，乃至銜物堅持等譬釋第五、遍觀已行，即斯陀含世尊！如世人說乳中有酪，是義云何？
僧亮曰：別舉偏執者，所說欲障其過也。
智秀曰：此下第三因緣，舉世人所說，因中有果，故能生果，諮佛以求解也。
道慧記曰：故如中，亦作先已有難，此中引出，欲令佛廣明非有非無理也。
善男子！若有說言乳中有酪至若言無酪，是名虛妄。
僧亮曰：有早計之過也。
僧宗曰：第三、寄譬以遣著也。若言已有，即是執著，即是常見；若言都無，復為妄語也。
智秀曰：佛以兩復，次釋此問也。初一復次先破妄，後一復次設反質之難。若使乳酪是一者，酪何不在前出也？
離是二事，應定說言至乳生冷病，酪生熱病。
僧宗曰：因時無果，故言亦無，必能生果，故言亦有也。色味異者，乳白而甜，酪黃而酢也。
善男子！若言乳中有酪性者至先無今有，是無常法。
僧亮曰：計常之家，說因中有果，其過不同。一、謂乳中有酪，微不可見，如器中有果，而果與器異；二、謂乳即是酪，酪即是乳，但性咸，直顯因中本無酪果性也。
善男子！離於方便，乳中得酪至亦應如是，離方便得。
僧宗曰：離謂多方便也。如以一渧頗求樹汁，即便成酪，而生蘇亦爾，要假五緣，當知生法不同也。亦應離方便者，亦應離多方便也。
智秀曰：猶第一復次中一事，助成難也。
善男子！是故我於是經中說至故法有，因滅故法無。
智秀曰：第二復次，引經為證也。
善男子！如鹽性咸，能令非咸至以余緣故，而得咸也。
僧宗曰：重證無性也。
智秀曰：第三復次，直顯因中無果。
若言一切不咸之物至不咸之物亦復如是。
僧亮曰：為外生意，答上難也。謂不咸之物，雖有咸性微故，不知求外咸以發也。
僧宗曰：并其有性也。若言不咸之物有咸性故，須*鹽發者，今見不咸之物，置咸物中，其味則正可得，而鹽中亦有微不咸性耶？若爾者，咸與不咸，各有二性，何故不合之時不可獨用耶？故知諸法先無果也。
智秀曰：第六因緣也。以三復次破之：第一、責各有二性。第二、由其故執，因中非無果體。如要假外四大而增故，仍及質責之：若先有者，不應次第也。第三、更舉尸利沙果以證因中無先有果。此即第一也。
若言外四大種力能增長至四大亦復如是。
僧亮曰：若五味次第已有者，不應假言一切法皆假外也。
智秀曰：第二復次，反責不應次第也。
若說從外四大增內四大至不因於外四大而增。
僧亮曰：四大力均，自有力生長，內不增外，外不增內也。
僧宗曰：并其義也。若言外法有內者，今不見內能增外也。
智秀曰：第三復次，更舉尸利涉果以證因中先無果之旨。
善男子！如我所說十二部至如是等經，名隨自意說。
僧亮曰：經教所辨，法相本宣佛意，上以明法不定，此明佛意不定也。
僧宗曰：第四段也。明如來善知法相，能隨自意語，如為欲界，說父母生身，不說無明。豈可承此言，而執著耶？
寶亮曰：第三段遣著也。明佛語無方，不可偏執，勸學者虛懷也。言隨自意語者，佛是識法之人，當法相而說也。
智秀曰：此下第二段，更寄一如意語隨緣，得為多種之說，況顯佛性中道，豈可偏執耶？有四翻：第一、正寄語不定，明性不定也；第二、明佛性亦得作有無也；第三、舉河為譬；第四、簡得失也。
道慧記曰：上已明內外中道有無中道理，不可定執竟，今復明佛說不定，或隨自意，或隨他意，云何定執耶？
云何名為隨他意說至善哉！長者！是名隨他意說。
僧亮曰：佛意不惡，名隨他意也。
僧宗曰：世間所說，佛亦隨說名，名隨自他。若非是理，隨他而說，是名隨他也。
寶亮曰：應釋人根非究竟之說，名隨他語也。
云何名為隨自他說至說無是處。是名隨他說。
僧亮曰：隨三世智人所說，不相乖背也。
善男子！如我所說十住菩薩至是名隨自他意說。
僧亮曰：因近則果易見，因遠則難知，以自見不見眾生，故名為少見也。
僧宗曰：十地於佛不名為見，隨意故說，為少見也。
寶亮曰：中已兩三處解釋此義例也。
善男子！如來或時為一法故至然不離於陰、界、入也。
僧亮曰：一法一因，無量法無量因說得其本，則一攝無量也。因善知識者，說信心則已攝盡也。菩提有二因，謂：一、從他聞法，即是善知識也；二、謂內自思惟，即信心為本也。不離陰、界、入者，此三攝法斯盡也。
善男子！如來說法為眾生故至是名如意語。
僧亮曰：如意語者，謂苦不如意，樂如意也。眾生厭苦，欲求如意，佛應根說七，皆令得也。七語皆為如意，而第七別受其名。若應根說七，說不得定。不應說語者，法無此理，不應說而說，欲令眾生改惡修善也。
僧宗曰：第五段，遣著也。謂有時因中說果，有時果中說因，豈可承此言而生執耶？因果語者，謂從過去業生，亦能造未來果也。
寶亮曰：文中自釋，同是勸學者之辭耳。
善男子！如來復有隨自意語至十二因緣，是名為無。
僧亮曰：更廣上自意分別中道有無義異也。何者？上明有是當有，無是現無，今辯有無，皆是現在，故重須分別也。
僧宗曰：第六段，定因果，明佛性有之與無義也。有者，謂十力、四無所畏妙有之法，即是果性也。既得果，則無過去諸不善、無記業等，當知果時無因，因時豈有果耶？是謂定因果，不得雜也。
寶亮曰：第四段，明佛性有無義，凡三翻：第一、就二門明有無；第二、就四門明有無；第三、就七門明有無也。
善男子！如有、無、善、不善至何況出世第一義諦。
僧亮曰：廣上有無也。謂善是有，不善是無，非因緣是有，因緣是無，乃至一闡提說亦復如是，一一反上，釋自意語義也。
僧宗曰：向舉章門，欲類下句言，豈唯因果不雜，還就因中善不善亦不得雜也。
寶亮曰：上來至此，第一、就二門明有無也。明果時有十力等諸三昧，因時唯有善、不善、無記等，無十力等也。
善男子！或有佛性一闡提有至眾生云何一向作解。
僧亮曰：闡提有、善人無者，謂斷善之邪見，是因是障，闡提有之，善根人無也。闡提無而善根人有者，謂善法緣因力，能除障，善根人有，闡提無也。無記非障非除，故二人俱有，無學果性，二人俱無也。
僧宗曰：闡提有者，更辨佛性不得雜之意也。闡提斷一切善盡，唯有大惡，以其惡時無善，因時何得已有果耶？此惡即是神明，異於土木，當有成佛之義，亦得名為正因性也。
寶亮曰：第二、就四門以明有無也。十惡是闡提，境界佛性，此人後時還能厭惡，而起緣生之善，因中說果，故言闡提有也。善人有者，謂緣因性也。二人俱有者，謂正因性也。二人俱無者，謂果性也。
善男子！如河中至水陸俱行者，即是龜也。
僧亮曰：河譬涅盤經。七種眾生者，經說七種佛性，有無義異也。一是現有，六是現無。三世有者，一是現在，而六是過去，未來亦名中道也。
僧宗曰：第七段，明因果不離也。河中有七種眾生，涅盤經中有七種凡圣。所以知不雜者，言乃至龜方稱到岸，爾前六種猶在河中，在河則不名至岸，因中豈有果耶？
寶亮曰：第三翻，就七人以明有無也。常沒，謂闡提也。暫出還沒，謂具縛凡夫，暫生世善，還入生死也。出已住，謂信等五根立也。遍觀四方，謂須陀洹果也。觀己行者，謂斯陀含也。行已復住，謂那含也。水陸俱行，謂得羅漢。以上乃至大涅盤，總為第七人也。
善男子！如是微妙大涅盤河至即外道書，非是佛經。
僧亮曰：前邪念邪語，謗涅盤罪漸重，為斷善之因也。
是人爾時遠離善友至故名常沒，如河中大魚。
僧亮曰：廣顯謗法者之過也。
善男子！我雖復說一闡提等至修施戒善，是名常沒。
僧亮曰：上說三道，此說五道也。
僧宗曰：未階煖法已還，悉有退義，為第二人也。如善星修得四禪，起不善，入三惡也。
寶亮曰：聞經生信，故名為出。而五事不具足，故於中起三毒，還墮第二人數也。若自知此五事不具，憑善友進行，信根立者，屬第三住位也。
智秀曰：五德不圓，終斷佛性也。
善男子！有四善事獲得惡果至如上二人亦復如是。
僧亮曰：施戒是出生死之法名出，經譬飯也；為有故沒，生死名沒，經譬毒也，謂之雜毒之飯。又生信為出，終斷善根為沒，是以後出善星，即第二人也。第一人煩惱厚重，必入劇苦，故曰身重處深；第二人雖復起謗，而將來必以善自資，故曰身重處淺也。
寶亮曰：此下次第釋上五事所不具足之意也。
善男子！或復有人樂著三有至是故名為信學也。無因果者，無善果也。
是人成就不具足信至是故名為戒不具足。
僧宗曰：從戒戒者，道共戒也。不具無作者，無漏戒，能息於作，名無作也。
是人不具信戒二事至是故名為聞不具足。
僧亮曰：因列多聞，炎明余義也。
是人不具如是三事至是故名為施不具足。
僧亮曰：財施淺事，猶非所能，況法施乎？
是人不具如上四事至是故名為智不具足。
僧亮曰：涅盤是有無之總號，如來是身智有名也，解脫是滅結之無有無一也。
是人不具如是五事至見明故出，身重故沒。
僧亮曰：增善為第三，增惡為第二，於同行中自以為勝者，同己所見，為人中勝也。
寶亮曰：釋五事既竟，先明第二人之過，後彰第三人之德。一增善法者，釋第三人；一增惡法者，釋第二人也。第二人不能求近善友，故改造惡入生死，成暫出還沒。此人若深自知見行不具足，則求進，成第三住人也。
第二之人深自知見至終不復沒，是名為住。
僧亮曰：第三人也。
僧宗曰：求近善友，得為煖法，成第三人，永不復退也。
我佛法中其誰是耶至如是等眾亦復如是。
僧亮曰：舍利弗等得煖法位，正定聚也。
僧宗曰：舍利弗曾經第三人來，從本受名，以證不退義也。
是故我於經中說偈至獲得解脫安隱住。
僧亮曰：引誡偈，嘆能住也。
善男子！知不具足凡有五事至如是觀已，次得煖法。
僧亮曰：次得煖法者，斷外凡夫，入正定聚初住位也。
僧宗曰：貪欲多觀不凈者，此明第三人觀行，漸進入煖法也。
寶亮曰：更舉五法者，復有所為也。謂第二人若值好善友應病與藥者，成第三人，若不爾，則還成第二人也。人有利鈍，利者觀假名空，即仍取法空，要達兩廂理竟，方乃出觀，至於煖法，結成住人；鈍者不能如此，假名空便出，信根亦立，成第三住人。故結有兩時，非煖法獨成住人，初善根不成也。煖法是法空之初，第二善根之始，去無漏火猶遠，故以煖為況也。
智秀曰：次第復觀十二因緣者，四諦入小乘道，乃是三乘分流。入此中相，復觀十二因緣者，別是一方隨緣入道耳。
迦葉菩薩白佛言：世尊至說言煖法因善友生。
僧亮曰：明煖法唯慧，非是五陰，以色決之也。
僧宗曰：迦葉何容不解煖名？蓋同物故也。
佛言：善男子！如汝所問至一切眾生皆有煖法。
僧亮曰：如此煖法，一切皆有，今所言者，不如是也。
善男子！如是煖法是色界法至一切眾生不必悉有。
僧亮曰：煖通三界，有七十三人，但言色界明非一切有也。六行者，無常苦因集生緣也。
僧宗曰：不言欲界一向不得煖觀，少故言不耳。遮其一切有難，作此答也。
寶亮曰：要得上地定方能作煖法也。何以然？定位在上地故也，非欲界不能，獨色界能。下自出七十三人，通三界盡能作煖觀也。又一解，以果來系因，欲界直修攝身口，得人天樂果，名身行報。色界心靜，不馳蕩外緣，名心行報，故知是上果法也。言欲界有定者，是根本禪定方便，但攜利根人，能即用此攝入無漏也。色界雖有禪定，能作煖法，要是內弟子，非外道也。若具十六行，方成煖法，外道唯能作十六行中之二，及苦下初門之四，云何成煖法觀耶？
迦葉菩薩白佛言：世尊至自性是煖，非他故煖。
僧亮曰：慧性自了，非他了也。
寶亮曰：更作兩問，定其位也。第一問：云何受煖名？為二問：為自性是煖？為他煖耶？佛今且答後問，明自性是煖。
迦葉菩薩言：世尊！如來先說至為十六行，行即是智。
僧亮曰：因於信心者，信為煖因，明無因無果也。即是智慧者，破我見，必由智慧，非信等也。十六行者，法不出有為、無為，有為有四行，無為有四行。有無必當有因，因在有為有漏集也，有為無漏道也。此二各有四行十六也。
寶亮曰：迦葉舉馬師滿宿無有信心，當知信是煖法。佛言：乃是煖因，非正是煖也。
善男子！如汝所問何因緣故至煙者，即是修道斷結。
僧亮曰：八道火相者，無漏能燒煩惱名火，煖法為因，故名相也。
寶亮曰：答第二問，明是八圣道之相，故名煖，如攢火先有煖也。
迦葉菩薩復白佛言：世尊至云何能為無漏道相。
僧亮曰：報得色界五陰者，上言色界法，即明報也。
寶亮曰：煖法既有為有漏，由能作因，報得色界，云何得為無漏道相耶？
佛言：善男子！如是！如是至而能與彼正道作相。
僧亮曰：厭故觀行者，十六是觀，觀昧未免於愛，愛故受生也。
寶亮曰：策故觀行者，正一心中，此兩用故，知善義資出，以相故招生，乃至一毫之善皆不感生死。
得煖法人七十三種至作五逆罪，犯四重禁。
僧亮曰：上說煖法，此說行人。若未伏欲界煩惱，而三界煩惱，具名具縛凡夫，謂一種人也。若斷一品名不具，至九品為九，通前欲界具十。上除悲七地，各有九人，不復能斷善根。
僧宗曰：大意言此七十三人悉能作煖觀也。欲界有十，初禪至不用處，凡七地，七九六十三，通欲界十，為七十三也。欲界結九品，若是具縛凡夫，非不麤伏。非是伏九品次第者，別為一人。若依數經家義，要先得初禪心，方伏欲界結；要得上地心，伏下地結。依論主則不得爾，如使煖法人得初禪心，伏欲界結。若是利根人，不假須上地心，正用自地，方能伏下地也。
寶亮曰：佛初出世，要先度一切外道，然外道伏結法用，亦不知有見諦思惟之別，但知厭下求上，作九品伏法。所以爾者，見諦結本，以我見與斷、常為源，外道既不伏此結，然與思惟類同者，何為不伏？但自伏見諦，結不成就。是以佛今但就伏三界九品思惟惑，作七十三人，不就見諦也。然始伏取定，事乃相準，要煖觀成後，皆智慧之用。欲界十人者，取曾伏思惟，或為九品作九人，其初一人都未經伏結。何故爾？此人先雖不作心伏惑，亦遭賢值圣，便從教行，行作苦無常觀，得假名法空，成煖法觀，所以為一人。若曾作心用九品伏惑者，後入道亦如初一人法不異也。如是從欲果訖至無所有處，一地有九，就欲界未曾伏結者為一，是則七地有九，便是七九六十三，就欲界十人，合為七十三人也。欲界何故有十，而上界唯九？然向上界生，無有不伏下地惑，而得上生去者，生上界人既無有，如欲界不曾伏惑者，故但有九人也。
智秀曰：不於想非非想制人者，依小乘經，明凡夫仰無所假，不能伏煩惱故也。
是人二種：一、遇善友至遇善友者，遍觀四方。
僧亮曰：釋煖法之能。暫出還沒者，若遇惡友，住內凡夫，沒在人天，不速成果也。
僧宗曰：從此分解，取第四人也。第三人必不退，而言二種者，此言未得煖，在四念處時，遇善友則進修入道，若遇惡友，尚不得煖，況圣果耶？
寶亮曰：不異前釋，遇善友成住人，遇惡友則還沒也。
觀四方者，即是頂法至四方者，即是四諦。
僧亮曰：第四人從頂以上，住行遲速，不為惡友所縛。從四念處至世第一法，有五品善根：下、中、上、上中、上上也。四念為下，煖法為中，頂法為上，忍法上中，第一法上上也。念前諸法不定，不入五品，在二品上名頂也。四方譬四諦，觀行轉遠言遍，釋頂義也。
性是五陰者，具身見等諸業名凡夫，重則名外，輕者名內。煖法斷重之始，慧心弱故，未能令身口諸數皆背重惡。頂心已強，使身口諸業不起重惡，身口善業，皆是頂法，故言性是五陰也。亦緣四諦者，明智慧是行主行行說之也。次得忍法者，重見將終，次立忍，智心未周泰名忍也。
次得世第一法者，經有內外凡夫，若未斷內名世，斷內外盡名第一也。此五人得世間無漏，亦圣亦凡也。苦法忍者，出世無漏，斷內凡夫，但說忍智，以見滅為見諦道。不見滅不見苦等，言色等有性，有性則常，常則是樂，樂則不苦。見色無性，因緣假合，起唯苦起，滅唯苦滅，始見苦忍。見苦無生，是為見苦。初稱苦忍，明其見滅，但說苦名，余可知也。
夫斷結有三種：一、從理不從厭，謂菩薩也；二、從厭不從理，謂外道也；三、從厭從理，謂聲聞也。菩薩從理，名無生法忍，聲聞乘厭通苦為名，辨大小道異也。忍性是慧者，緣空是慧，緣有是想也。緣於一諦訖見斷煩惱者，一諦，謂滅也；見斷者，四諦所斷也。一智斷四，故言乃至也。如勝鬘云：以一智斷四住煩惱，亦得四斷智功德。又云：無世間上上智，以四智漸至上上智，出世無漏也。
僧宗曰：頂法人雖緣四諦，而集空心少，見有意多也。陰者言有，亦名聚積，明此觀心存有情多，故言性是也。乃至忍法小勝，亦性是五陰也。世第一法名性，是五根者，得理轉深，移陰作根名也。言第一法，心能為無漏作根，苦忍緣於一諦，若論前煖法，第一法爾時能習緣一諦，既有心多無心少，沒無名但與有名也。從頂以上，見斷煩惱，至須陀洹果，為第四人也。
寶亮曰：正以此第三住人，遇善友得信首五根立，資斯之解，入見諦道，斷示相惑盡，成須陀洹人也。緣一諦者，得四諦平等，正觀現前，無復四異，唯空慧相隨。若在五方便時，猶有想受等異，緣四諦之別。今者苦忍初心，會無相故，得緣滅諦名也。
迦葉菩薩白佛言：世尊至二者、非因見因；三者、疑網。
僧亮曰：一諦者，斷結一時見諦，可以為證也。
僧宗曰：欲聞會二經也。此中有四問，下次第答也。
寶亮曰：此第一問，請會教也。
世尊！何因緣故，名須陀洹遍觀四方？
僧亮曰：第二、問何故名遍觀四方也。
復何因緣名須陀洹？
寶亮曰：第三、問得名之意也。
復何因緣說須陀洹喻以錯魚？
寶亮曰：第四、問所以喻取譬於魚。
佛言：善男子！須陀洹人至是故如來方便說三。
僧亮曰：常所起者，身見疑也。難識者，難可斷也。煩惱因者，身見也。對治怨賊者，戒、定、慧也。方便說三者，釋所以但說重也。
僧宗曰：身見諸惑之本，覆於慧品；戒取違於正道，覆於戒品；疑則遍覆，觸事不成。此三所以重分別，則無量也。
寶亮曰：以三重者除故，四十里水亦自枯矣。
如汝所問，何因緣故至壞大怨者，謂四顛倒。
僧亮曰：答第二問也。內外者，愛結是內，瞋慢是外也。
寶亮曰：須陀洹人觀於四諦，得四種功德，二據所得，二據所除也。
如汝所問何因緣故至以逆流故，名須陀洹。
寶亮曰：非對番名，但義中訓釋耳。謂斷見諦一廂結盡，不復逐生死流，故受此名。
迦葉菩薩言：世尊！若從是義至不得名為須陀洹耶。
僧亮曰：若從此義，斯陀含以上皆逆流也，名不應異。
寶亮曰：三果皆備上二義，何猶初果耶？
善男子！從須陀洹至須陀洹果至阿羅漢果。
僧亮曰：先斷得名是舊，後斷更名為客也。是人亦名須陀洹者，是第二果人，初果無二名也。解脫者，解脫也，今以下同上也。一者、利根；二者、鈍根者，炎解義也。
寶亮曰：一切眾生，名有新舊，但未得圣者，有凡夫時名得，已後更立新字異名，更互乃至佛也。
善男子！如汝所問何因緣故至是故堅持其心不動。
僧宗曰：喻以錯魚，凡四事下，自合譬也。
寶亮曰：錯魚有四事，喻初果有四德。
迦葉菩薩白佛言：世尊至何故不名為須陀洹。
僧亮曰：上云先得，今問為先得道？為先得果？為定之也。
寶亮曰：問有兩關：一問苦忍，二問超越人也。
善男子！以初果故，名須陀洹。
僧亮曰：定所言初者，在果不在道也。
僧宗曰：一答則兩難，皆塞也。何者？苦忍先得而非果，所以名向超越那含果，而非初，所以不名須陀洹也。
寶亮曰：先答也。
如汝所問外道之人至具足八智及十六行。
僧亮曰：那含非初得也。爾時八智具十六行者，明超者是初得。
僧宗曰：若依數經，須陀洹證六智為果，未得盡無生，未得根本禪心，不得他心智等，非證果之心，是則無八智，亦言少分盡無生也。今一解云：見智、比智觀見，在四諦為四，過去、未來，四諦為比，是則合諦分世，為八智十六行。若合世分諦，言此人具得，此故證須陀洹也。
寶亮曰：明無此超法。彼家所以作此義者，用等智斷結，故凡夫時以斷思惟煩惱，後斷見諦結盡，直超證那含。今明等智本是伏結，非永斷道，及見理生解，要先斷見諦，次斷思惟，此人直經果心，而過不出觀非是超也。爾時具八智者，那含不復觀四諦比現八智作因，唯用一滅諦智為因得果，豈得以第三果名須陀洹耶？
迦葉言：世尊！得阿那含至何故不得名須陀洹。
僧亮曰：將第三果亦得此法，還復并也。
寶亮曰：明此那含人亦得八智，同作十六行觀。
善男子！有漏十六行有二種至以是因緣，喻以錯魚。
僧亮曰：共者，內外凡夫共舍凡得圣故名。初果阿那含，以逕二果非初舍，所以共也。煖法已前外凡夫亦得行十六行，內外共也。不共文隱，煖法以上，及四果皆不共。何者？後攝以為果知共，不但有漏也。向果煖法已上皆向也。是世間無漏，通稱無漏。八智亦爾，說超者道比智成果，舍七不舍八。此言舍八，非但十六世俗不斷結，無超越明矣。佛有超語，迦葉問者，何也？能伏三空結者，利根於下，以有厭也。逕初二果不住，至第三乃住，佛為住處，說超惑者，謂不經初果，失旨也。迦葉問正以緣一諦者，滅諦也。無窮生死，為四倒所迷，煖法以來，須別緣四諦，助成初果。重倒已滅，不須四也。
僧宗曰：分解各有處也。須陀洹見諦道中行，阿那含思惟道中行也。有漏十六行二種者，凡五方便，都名有漏。若四意止，則外凡夫共。所以爾者，言四意止，人猶可有退，還外凡夫，理與外未得分隔，是以名共。若入煖法，法根立轉，得法空照理，永不復退，分絕凡夫，故名不共也。
無漏十六行二種，初入見諦，未得須陀洹果，爾時名若第十六心證果，名為得果。八智亦有二種，若是第十五心已還，爾時見智、比智悉名為向。若第十六心證果已，爾時作見比智，觀四諦，名得果觀。須陀洹舍共，得不共者，不言舍前四意止，中前久已舍。今言舍者，還是見諦中十五心，同是向中共行十六也。今舍無漏共，得果不共也。若當證果時，乃不作十六行，但使在果心，自不復與向共，乃至舍向八智，得得果八智。那含不如是者，言須陀洹分解見諦，向中行初成，須陀洹、那含已經二果，分解思惟也。果異向異，豈得同耶？
須陀洹緣四諦，那含緣一諦者，還就與脫受名耳，猶如世第一法亦皆緣平，爾時見有情多，識空意少，若入無相行，是則空心勝。是以從不如地第一法，約有受名；無相行乃未能都妄有心，但空緣明勝，約無受名。今須陀洹亦緣一諦平等，正以不及那含，還名言緣四諦，實不緣四也。
寶亮曰：此答意，始終次第，辨行階級，然後釋所以不得之意也。有漏二種者，謂四念前十六行，此與外凡夫共，從四念以上十六，于時不復共也。無漏二種者，向果者，苦法忍已上，至十五是果者，得須陀洹時，乃無十六之別，但證本所行，故言具十六也。八智亦二者，義如上也。然無相行中亦無八，但目因時名也。舍共十六者，四念前也。得不共者，內凡夫也。舍向果八智者，苦忍以上十五心也。得得果八智者，果時明了也。那含不如是者，正釋二人因異也。得須陀洹果後唯觀一滅諦，不復以十六行八智為因，云何名那含為初果耶？
遍觀已行者，即是斯陀含人至遍觀方已，為食故行。
僧亮曰：第五人，進修思惟，故名行也。
僧宗曰：既經初果，觀於四諦，今復行向涉思惟，斷麤貪、麤瞋思惟六品也。
寶亮曰：第五、斯陀含人為斷三毒故，進修涉道，義如錯魚，為食故行也。