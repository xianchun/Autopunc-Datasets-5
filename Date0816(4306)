尒時，佛薄伽梵顯說如是凈戒波羅蜜多已，時慈氏菩薩即從座起，偏袒右肩，右膝著地，頂禮佛足，而白佛言：世尊！菩薩修行安忍波羅蜜多，云何進求而得圓滿？然此安忍復有幾種？若修行者，功用如何？唯愿開示，我等樂聞！
尒時，佛薄伽梵贊慈氏菩薩摩訶薩言：善哉！善哉！汝今為欲利益安樂一切眾生，能問如是甚深義趣。汝今諦聽，善思念之！吾今為汝分別解說。善男子當知！生死、涅盤悉皆平等，以無分別，是名安忍波羅蜜多。復次，若有愚下狂亂眾生來罵辱者，安忍受之。譬如醉象，難可禁制，應以鐵鉤而調伏之。瞋心醉象亦復如是，以忍辱鉤而制御之，令其調伏，名為安忍波羅蜜多。復次，若諸有情為彼三十六俱胝天魔鬼神、藥叉、羅剎而來侵害，菩薩唯將安忍波羅蜜多能破彼軍，乃至八萬四千煩惱怨賊欲摧伏者，亦以安忍而除滅之；非唯如是，天魔大軍、煩惱怨賊，乃至極下微小怨賊，亦以安忍而調伏之，是名安忍波羅蜜多。
復次，譬如王子，善習王法，父王崩已，次紹王位，當以正法頒告四方，率土之內，悉皆奉行五種正法。云何為五？一、不斷生命；二、不行盜竊；三、離欲邪行；四、不虛誑語；五、不分外賦稅財物。若王境內有犯殺者，其王便獲第六分罪，偷盜、邪行及以妄語亦復如是。何以故？若法非法，王為根本，於罪於福，第六一分皆屬於王。菩薩摩訶薩亦復如是，心為國土，大悲為王，以五忍法宣布境內，所謂打、罵、忿、恚、戲弄，如是五法，皆安忍之，若違犯者，獲大重罪。
復次，慈氏！譬如農夫，欲種植時，為引水故，先理溝渠，興功之次，中遇山石，穿掘無由，於斯便止。菩薩摩訶薩則不如是，於生死流轉大曠野中，欲穿智渠，引甘露水，既修習次，遇瞋恚石，無方除遣，唯有安忍審諦觀察而穿破之。復次，一切國王、大臣、長者、居士以瓔珞而為莊嚴，諸佛法王大菩薩等，常以安忍瓔珞而自嚴身，若遇眾生非理欺負，大悲安忍而救護之。又此安忍與苾芻、苾芻尼而為師范，以信、進、念、定、慧而為樹林，以凈戒為枝葉，於此林內，瞋火欻起，焚戒枝葉，無由撲滅，以安忍雨而得滅除現在、未來一切苦難，永無憂患。無安忍者，於現世中行住坐臥無有安樂，於未來世豈有樂耶？菩薩摩訶薩以安忍力而為甲胄，彼造罪人為旃荼羅，以瞋恚手執妄想弓，放麤語箭，射安忍甲，而彼弓箭自然摧折，安忍甲胄一無損壞，其碎弓箭變為蓮花，當知菩薩如是修行，是則名為安忍波羅蜜多。
復次，譬如世間阿伽陀藥，能除自他一切毒病。菩薩亦尒，忍伽陀藥能治自他一切瞋恚煩惱毒病，是名安忍波羅蜜多。譬如世間明月寶珠，商主持行，度大曠野砂磧之中，絕無水處，於夜月中持珠向月，以器承之，水即隨出，商主飲之，得度曠野。菩薩亦尒，持此安忍明月寶珠，度於生死曠野磧中，絕無智水煩惱之處，於佛智月，持忍辱珠，承佛法水，菩薩飲之，出於生死，至涅盤岸。
復次，慈氏！譬如大地，一切草木依之得生，一切有情依之而住。安忍亦尒，一切菩薩摩訶薩於十地中修習六種波羅蜜多，依之生長，由斯而住。復次，如有梯隥，極為高大，眾生登陟，直至梵天。安忍之梯，高大亦尒，菩薩登陟，至天中天。復次，如巧畫師，畫種種像，莊彩成就。安忍畫師亦復如是，莊嚴功德圓滿成就。復次，譬如虛空起大密云，降注洪雨，瀑水泛漲，漂蕩一切草木花果入殑伽河，轉至大海。菩薩亦尒，心如虛空，能起一切大悲密云，降大法雨，安忍瀑流，漂蕩一切瞋恚草木、愚癡華果，流入智河，轉至涅盤清凈大海。
復次，菩薩雖見生死流轉諸苦，以安忍力代為受之，經無量劫，不辭厭倦，亦無棄舍而取涅盤。復次，菩薩摩訶薩以安忍力能舍一切頭目、髓腦、身肉、手足及與身命，心無吝惜。凡夫無智，聞之驚怖，身毛皆豎，何能舍之？菩薩如是以安忍力所生之處，容貌端正，一切眾生之所樂見，於大會中常為諸佛之所偁嘆。復次，菩薩摩訶薩安住忍力，堅固不動，如妙高山，旋嵐猛風所不能動。忍妙高山亦復如是，瞋恚猛風所不能動。
復次，一切外道因惡知識生邪見心，修諸苦行，裸形自餓，五熱炙身，投巖赴火，謂得生天，不信正法。菩薩見已，起大悲心，示同苦行，倍過於彼。是諸外道尊敬菩薩，以為師范。然後導之，示以正法，令彼邪徒住於正見。復有外道而作是言：此身有我，住在心中，如大母指而無障礙，亦無形相，唯天眼者方得見之。而此眼根為我侍者，眼既得已，尋報我知，耳鼻舌身意亦如是。以此因緣，若有眾生毀罵我者，人能殺之，得生天上；忍受罵者，死墮三涂。譬如多人同事一將，若毀我將，眾共殺之；若不殺者，眾人有罪。菩薩以安忍力愍彼，邪見皆忍受之，以種種方便除彼邪見。譬如時雨，隨彼草木而能滋潤，增長成實。菩薩安忍亦復如是。
尒時，薄伽梵而說頌言：
如天欲雨蟻出穴，聚土為封作穴居，
父母不凈集成身，妄識於中執為我。
相續色力恃豪強，智者諦觀如幻焰，
一念之頃作微塵，如象蹈封皆散壞。
眴息剎那速生滅，行住坐臥皆為苦，
若了色身苦無常，智人於此何貪著？
諸天梵住苦行者，毒蛇視觸無能害，
設有中傷咒藥解，無常毒螫誰為救？
善法易修悉棄舍，欲樂敗類苦貪求，
智者觀之無所成，猶如垢衣郁金染。
菩薩摩訶薩應為外道說無我法，汝所執我為在內耶？為在外耶？前際來耶？後際去耶？汝言有者，汝命終時，應能救汝、無相性正智本性清凈，無二無二分，無別無斷故，以是當知一切法即無相，無相即一切法，二法本性不相離故，如是忍者，名究竟忍。
復次，以正智慧了一切法性即無愿性，無愿性即一切法性，本性無二故，無愿性、一切法性正智本性清凈，無二無二分，無別無斷故，是以當知一切法即無愿，無愿即一切法，二法本性不相離故，如是忍者，名究竟忍。復次，以正智慧了一切行性即無行性，此無行性與一切行性本性無二故，一切行性、無行性正智本性清凈，無二無二分，無別無斷故，乃至如是忍者，是究竟忍。復次，以正智慧了煩惱性即無煩惱性，無煩惱性則煩惱性，本性無二故，煩惱性、無煩惱性正智本性清凈，無二無二分，無別無斷故，乃至如是忍者，是究竟忍。
復次，以正智慧了一切善性即不善性，不善性即一切善性，本性無二故，善性、不善性正智本性清凈，無二無二分，無別無斷故，乃至如是忍者，是究竟忍。復次，以正智慧了出世法性即世間法性，世間法性即出世間法性，本性無二故，出世法性、世間法性正智本性清凈，無二無二分，無別無斷故，乃至如是忍者，是究竟忍。
復次，以正智慧了無過失性即過失性，過失性即無過失性，本性無二故，無過失性、過失性正智本性清凈，無二無二分，無別無斷故，乃至如是忍者，是究竟忍。復次，以正智慧了無漏法性即有漏法性，有漏法性即無漏法性，本性無二故，無漏法性、有漏法性正智本性清凈，無二無二分，無別無斷故，乃至如是忍者，是究竟忍。復次，以正智慧了涅盤性即生死性，生死性即涅盤性，本性無二故，涅盤性、生死性正智本性清凈，無二無二分，無別無斷故，乃至如是忍者，是究竟忍。
佛告慈氏：如是真實究竟安忍，於一切法非自非他，非有非無，非生非不生，非滅非不滅。獲此忍者，名真究竟無生法忍，是名安忍波羅蜜多。
佛說此安忍波羅蜜多時，慈氏菩薩而為上首，與無量諸大菩薩摩訶薩眾及此大會異口同音贊薄伽梵言：善哉！善哉！希有！善逝！甚奇！世尊！即以無量珍妙供具而供養之，所謂種種妙香：瞻卜花香、燒香、涂香、末香，種種花鬘、衣服、繒彩、幢幡、寶蓋，擲虛空中以為供養，種種音樂而為娛樂，種種歌頌贊嘆如來，是諸眾生聞佛說此安忍波羅蜜多，不驚不懼，不怖不畏，悉得如來真實法忍，所散香花，種種供養，在虛空中遍滿三千大千世界。
尒時，薄伽梵告慈氏菩薩摩訶薩言：善男子！汝應安置如是種種花香、衣服乃至幡蓋。
時慈氏菩薩摩訶薩白佛言：世尊！我已安置如是香花、種種衣服，各各置在諸菩薩等天龍眾會本身之中，而為處所。尒時，慈氏菩薩說是語已，即入一切色身三昧，入是定已，所有三千大千世界遍滿虛空種種花香、衣服、繒彩乃至幡蓋，以定力故，悉入慈氏臍輪之中，不相障礙，而諸供具亦不減小，菩薩之身亦不廣大。
尒時，無盡藏菩薩摩訶薩問慈氏菩薩摩訶薩言：善男子！此三昧名字何等？住此定中能令如是諸供養具悉入臍中，汝身不增，眾物不減。
慈氏菩薩言：善男子！此三昧名普入一切色身三昧。
無盡藏菩薩復言：大士！此三昧神變境界，其事云何？
慈氏菩薩言：仁者！三千大千世界一切所有入我臍輪，我身不增，彼像不減。何以故？法性如是。
尒時，會中或有菩薩、天、龍、鬼神、人非人等，竊作是念：我等欲見是三昧境界神變，不知云何？
尒時，薄伽梵知諸菩薩、天、龍大眾心之所念，告慈氏菩薩摩訶薩言：善男子！汝當現此三昧神變，令眾同知。
時慈氏菩薩久已修習如是三昧，善得純熟，無諸障礙，令諸菩薩、他方大眾及在此會諸苾芻僧及佛世尊，一切悉入慈氏身中，而諸有情亦無驚怖，得未曾有，身心安樂。譬如東方過無量阿僧企耶世界，有世界名寶瓔珞莊嚴，而彼眾生所受用物皆以種種珍寶而為莊嚴，受諸快樂，而此身中天人大眾所受快樂，如彼世界，等無有異。此諸大會皆悉了知，在慈氏身，都無障礙。尒時，慈氏菩薩還攝神力，時諸大眾及佛世尊各復本座，儼然而住，是諸大眾一切有情都不覺知有往來相。
尒時，無盡藏菩薩白慈氏菩薩言：希有！大士！此三摩地神變之事，得未曾有，昔所未見。
慈氏菩薩言：仁者！非但此會一切大眾入我身中，設以三千大千世界諸妙高山及十寶山、大鐵圍山、大海、江河、日、月、星辰、天宮、龍宮、諸尊神宮、五趣、四生、人非人等，悉內身中，亦無妨礙，我身不增，彼亦無減，是諸眾生亦不覺知有往來相，法性如是，況此會耶。
時薄伽梵說此安忍波羅蜜多及現大神變時，會中有七十六那庾多人天皆發阿耨多羅三藐三菩提心，三萬二千菩薩皆得無生法忍。佛告慈氏：若有善男子善女人暫聞此安忍波羅蜜多名，能生信心，是人決定不墮地獄、鬼趣、傍生，於阿耨多羅三藐三菩提永無退轉，我今說是安忍波羅蜜多究竟圓滿，利益安樂一切眾生。