毛詩序：大田，刺幽王也。言矜寡不能自存焉。
大田大田多稼，既種既戒。既備乃事，以我覃耜。俶載南畝，播厥百穀。既庭且碩，曾孫是若。
既方既皁，既堅既好，不稂不莠。去其螟螣，及其蟊賊，無害我田穉。田祖有神，秉畀炎火。
有渰萋萋，興雨祁祁，雨我公田，遂及我私。彼有不穫穉，此有不斂穧。彼有遺秉，此有滯穗。伊寡婦之利。
曾孫來止，以其婦子，饁彼南畝。田畯至喜。來方禋祀，以其騂黑。與其黍稷，以享以祀，以介景福。
大田，四章：二章，章八句；二章，章九句。
穧，延文本作積。