一日，石頭告眾曰：來日剗佛殿前草。
至來日，大眾、諸童行各備鍬钁剗草，獨師以盆盛水沐頭，於石頭前胡跪。頭見而笑之，便與剃發，又為說戒，師乃掩耳而出。
再往江西謁馬祖，未參禮，便入僧堂內，騎圣僧頸而坐。時大眾驚愕，遽報馬祖，祖躬入堂，視之曰：我子天然！
師即下地禮拜，曰：謝師賜法號。因名天然。
祖問：從甚麼處來？
師曰：石頭。
祖曰：石頭路滑，還躂倒汝麼？
師曰：若躂倒，即不來也。
乃杖錫觀方，過慧林寺，遇天大寒，取木佛燒火向，院主訶曰：何得燒我木佛？
師以杖子撥灰曰：吾燒取舍利。
主曰：木佛何有舍利？
師曰：既無舍利，更取兩尊燒。主自後眉須墮落。
明日再往禮拜，見國師，便展坐具，國師曰：不用！不用！師退後。
國師曰：如是！如是！師卻進前。
國師曰：不是！不是！師繞國師一帀便出。
國師曰：去圣時遙，人多懈怠，三十年後覓此漢也難得。
訪龐居士，見女子靈照洗菜次，師曰：居士在否？女子放下菜籃，叉手而立。
師又問：居士在否？女子提籃便行，師遂回。
須臾，居士歸，女子乃舉前話，士曰：丹霞在麼？
女曰：去也。
士曰：赤土涂牛你。
師問龐居士：昨日相見何似今日？
士曰：如法舉昨日事來，作個宗眼。
師曰：祗如宗眼還著得龐公麼？
士曰：我在你眼。
師曰：某甲眼窄，何處安身？
士曰：是眼何窄？是身何安？師休去。
士曰：更道取一句，便得此話圓。師亦不對。
士曰：就中這一句，無人道得。
師與龐居士行次，見一泓水，士以手指曰：便與麼也還辨不出。
師曰：灼然是辨不出。士乃戽水潑師二掬。
師曰：莫與麼，莫與麼。
士曰：須與麼，須與麼。師卻戽水潑士三掬。
師曰：正與麼時，堪作甚麼？
士曰：無外物。
師曰：得便宜者少。
士曰：誰是落便宜者？
問僧：甚麼處宿？
曰：山下宿。
師曰：甚麼處吃飯？
曰：山下吃飯。
師曰：將飯與闍黎吃底人，還具眼也無？僧無對。
僧問：其中人相見時如何？
師曰：早不其中也。
曰：其中者如何？
師曰：不作個問。
韓文公一日相訪，問師：春秋多少？
師提起數珠曰：會麼？
公曰：不會。
師曰：晝夜一百八。公不曉，遂回。
次日再來，至門前見首座，舉前話，問：意旨如何？座扣齒三下。及見師，理前問，師亦扣齒三下。
公曰：元來佛法無兩般。
師曰：是何道理？
公曰：適來問首座亦如是。
師乃召首座問：是汝如此對否？
座曰：是。師便打趁出院。
文公又一日白師曰：弟子軍州事繁，佛法省要處，乞師一語。師良久，公罔措。
時三平為侍者，乃敲禪床三下，師曰：作麼？
平曰：先以定動，後以智拔。
公乃曰：和尚門風高峻，弟子於侍者邊得個入處。
僧問：苦海波深，以何為船筏？
師曰：以木為船筏。
曰：恁麼即得度也。
師曰：盲者依前盲，瘂者依前瘂。
一日，將癢和子廊下行，逢一僧，問訊次，師以癢和子驀口打曰：會麼？
曰：不會。
師曰：大顛老野狐，不曾孤負人。
師問僧：甚處來？
曰：九華山控石庵。
師曰：庵主是甚麼人？
曰：馬祖下尊宿。
師曰：名甚麼？
曰：不委他法號。
師曰：他不委？你不委？
曰：尊宿眼在甚處？
師曰：若是庵主親來，今日也須吃棒。
曰：賴遇和尚放過某甲。
師曰：百年後討個師僧也難得。
李行婆來，師乃問：憶得在絳州時事麼？
婆曰：非師不委。
師曰：多虛少實在。
婆曰：有甚諱處？
師曰：念你是女人，放你柱杖。
婆曰：某甲終不見尊宿過。
師曰：老僧過在甚麼處？
婆曰：和尚無過，婆豈有過？
師曰：無過底人作麼生？
婆乃豎拳曰：與麼總成顛倒。
師曰：實無諱處。
師見僧，乃擒住曰：獅子兒，野干屬。僧以手作撥眉勢。
師曰：雖然如此，猶欠哮吼在。
僧擒住師曰：偏愛行此一機。師與一摑，僧拍手三下。
師曰：若見同風，汝甘與麼否？
曰：終不由別人。師作撥眉勢。
僧曰：猶欠哮吼在。
師曰：料想不由別人。
僧問：未識本來性，乞師方便指。
師曰：石樓無耳朵。
曰：某甲自知非。
師曰：老僧還有過。
曰：和尚過在甚麼處？
師曰：過在汝非處。僧禮拜，師便打。
米胡領眾來，才欲相見，師便拽轉禪床，面壁而坐，米於背後立，少時卻回客位。師曰：是即是，若不驗破，已後遭人貶剝。
令侍者請米，米卻拽轉禪床便坐，師乃遶禪床一，便歸方丈。米卻拽倒禪床，領眾便出。
訪龐居士，士曰：憶在母胎時，有一則語，舉似阿師，切不得作道理主持。
師曰：猶是隔生也。
士曰：向道不得作道理。
師曰：驚人之句，爭得不怕？
士曰：如師見解，可謂驚人。
師曰：不作道理，卻成作道理。
士曰：不但隔一生兩生。
師曰：粥飯底僧，一任檢責。士鳴指三下。
師見龐居士來，便掩卻門曰：多知老翁，莫與相見。
士曰：獨坐獨語，過在阿誰？
師便開門，才出，被士把住曰：師多知？我多知？
師曰：多知且置，閉門開門，卷之與舒，相較幾許？
士曰：祗此一問，氣急殺人。師默然。
士曰：弄巧成拙。
一日，問龐居士：是個語言，古今少人避得，只如龐公還避得麼？
曰：諾。
師再舉前話，士曰：甚麼處去來？
師曰：非但如今，古人亦有此語。士作舞而出去。
師曰：風顛老，風顛老，自過教誰檢？
士來訪，提起笊籬，喚曰：大同師！大同師！師不顧。
士曰：石頭一宗，瓦解冰消。
師曰：若不得龐公輩，灼然如此。
士拋下笊籬曰：寧教不置一文錢。
師曰：錢雖不直，欠他又爭得？士作舞而退。
師乃提起笊籬曰：龐公！龐公！
士曰：你要我笊籬，我要你木杓。師作舞而退。
士撫掌笑曰：歸去來！歸去來！
師上堂，眾才集，師拈柱杖一時打散；復召大眾，眾回首，師曰：月似彎弓，少雨多風。
問：如何是西來意？師便打。
一日，上堂，大眾云集，乃曰：汝等諸人欲何所求？以柱杖趁之，大眾不散。
師卻復坐，曰：汝等諸人盡是噇酒糟漢，恁麼行腳，取笑於人！但見八百一千人處便去，不圖他熱鬧也。汝等既稱行腳，亦須著些精神好，還知道大唐國無禪師麼？
時有僧問：諸方尊宿盡聚眾開化，為甚麼卻無禪師？
師曰：不道無禪，祗是無師。
僧問：此陰已謝，彼陰未生時如何？
師曰：此陰未謝，那個是大德？
曰：不會。
師曰：若會此陰，便明彼陰。
問：黃巢軍來，和尚向甚麼處回避？
師曰：五蘊山中。
曰：忽被他提著時如何？
師曰：惱亂將軍。
師行腳遇百丈開悟，卻回，受業本師問曰：汝離吾在外得何事業？
曰：并無事業。遂遣執役。
一日，因澡身，命師去垢，師乃拊背曰：好所佛堂，而佛不圣。本師回首視之。
師曰：佛雖不圣，且能放光。
本師又一日在窗下看經，蜂子投窗紙求出，師睹之曰：世界如許廣闊不肯出，鉆他故紙驢年去。遂有偈曰：
空門不肯出，投窗也太癡。
百年鉆故紙，何日出頭時？
本師置經，問曰：汝行腳遇何人？吾前後見汝發言異常。
師曰：某甲蒙百丈和尚指個歇處，今欲報慈德耳。本師於是告眾致齋，請師說法。
師乃登座，舉唱百丈門風，曰：靈光獨耀，迥脫根塵。體露真常，不拘文字。心性無染，本自圓成。但離妄緣，即如如佛。
本師於言下感悟，曰：何期垂老得聞極則事！
師訪茂源和尚，源才起迎，師近前把住云：開口即失，閉口即喪，去此二途，請師別道。
源以手掩鼻，師放開云：一步較易，兩步較難。
源云：著甚死急！
師曰：若非是師，不免諸方點檢。
臨濟訪師，到路口，先逢一嫂在田使牛，濟問嫂：平田路向甚麼處去？
嫂打牛一棒，曰：這畜生到處走，到此路也不識。
濟又曰：我問你平田路向甚麼處去？
嫂曰：這畜生！五歲尚使不得。
濟心語曰：欲觀主人，先觀所使。便有抽釘拔楔之意。
及見師，師問：你還曾見我嫂也未？
濟曰：已收下了也。
師遂問：近離甚處？
濟曰：江西黃檗。
師曰：情知你見作家來。
濟曰：特來禮拜和尚。
師曰：已相見了也。
濟曰：賓主之禮，合施三拜。
師曰：既是賓主之禮，禮拜著。
大於侍者到，師問：金剛正定，一切皆然。秋去冬來，且作麼生？
者曰：不妨和尚借問。
師曰：即今即得，去後作麼生？
者曰：誰敢問著某甲？
師曰：大於還得麼？
者曰：猶要別人點檢在。
師曰：輔弼宗師，不廢光彩。侍者禮拜。
師一日謂眾曰：汝等與我開田，我與汝說大義。眾開田了歸，請說大義，師乃展兩手，眾罔措。
師到黃檗，檗見來，便閉方丈門，師乃把火於法堂內，叫曰：救火！救火！
檗開門捉住曰：道！道！
師曰：賊過後張弓。
師一日於雪中倒臥，曰：相救！相救！有僧便去身邊臥，師便起去。
師在東司上見遠侍者過，驀召：文遠！遠應諾。
師曰：東司上不可與汝說佛法。
僧問：二龍爭珠，誰是得者？
師曰：老僧只管看。
僧問：至道無難，唯嫌揀擇，是時人窠臼否？
師曰：曾有人問我，老僧直得五年分疏不下。
問院主：甚麼處來？
主曰：送生來。
師曰：鵶為甚麼飛去？
主曰：怕某甲。
師曰：汝十年知事，作恁麼語話！
主卻問：鵶為甚麼飛去？
師曰：院主無殺心。
僧游五臺，問一婆子曰：臺山路向甚處去？
婆曰：驀直去。僧便去。
婆曰：好個師僧，又恁麼去。
後有僧舉似師，師曰：待我去勘過。
明日師便去，問：臺山路向甚處去？
婆曰：驀直去。師便去。
婆曰：好個師僧，又恁麼去。
師歸院，謂僧曰：臺山婆子為汝勘破了也。
問：如何是玄中玄？
師曰：汝玄來多少時耶？
曰：玄之久矣。
師曰：闍黎若不遇老僧，幾乎玄殺。
有一婆子，令人送錢請轉藏經。師受施利了，卻下禪床轉一匝，乃曰：傳語婆，轉藏經已竟。
其人回，舉似婆，婆曰：比來請轉全藏，如何祗為轉半藏？
官人問：丹霞燒木佛，院主為甚麼眉須墮落？
師云：官人宅內變生作熟是甚麼人？
云：所使。
師云：卻是他好手。
問：作何方便即得聞於未聞？
師云：未聞且置，你曾聞個甚麼來？
新到參，師曰：甚處來？
曰：南方來。
師曰：佛法盡在南方，汝來這作甚麼？
曰：佛法豈有南北耶？
師曰：饒汝從云居、雪峰來，祗是個擔板漢。
師問一婆子：甚麼處去？
曰：偷趙州筍去。
師曰：忽遇趙州又作麼生？婆與一掌，師休去。
師因有老宿問：近離甚處？
師云：滑州。
宿云：幾程到這？
師云：一躂到。
宿云：好個捷疾鬼！
師云：萬福大正！
宿云：參堂去。師應喏喏。
又謂眾曰：你若一生不離叢林，不語五年十載，無人喚你作瘂漢，已後佛也不奈你何。你若不信，截取老僧頭去。
南泉從浴室過，見浴頭燒火，問云：作甚麼？
云：燒浴。
泉云：記取來喚水牯牛浴。浴頭應喏。
至晚間，浴頭入方丈，泉問：作什麼？
云：請水牯牛去浴。
泉云：將得繩索來不？浴頭無對。
師來問訊泉，泉舉似師，師云：某甲有語。
泉便云：還將得繩索來麼？師便近前，驀鼻便拽。
泉云：是即是，太麤生。
師問南泉：離四句，絕百非外，請師道。泉便歸方丈。
師云：這老和尚每常口爬爬地，及其問著，一言不措。
侍者云：莫道和尚無語好。師便打一掌。
南泉便掩卻方丈門，便把灰圍卻，問僧云：道得即開門。多有人下語，并不契泉意。
師云：蒼天！蒼天！泉便開門。
問：承聞和尚親見南泉，是否？
師云：鎮州出大蘿卜頭。
問：如何是佛真法身？
師云：更嫌什麼？
問：如何是賓中主？
師云：山僧不問婦。
如何是主中賓？
師云：老僧無丈人。
問：如何是一切法常住？
師云：老僧不諱祖。
其僧再問，師云：今日不答話。
問：萬物中，何物最堅？
師云：相罵饒汝接嘴，相唾饒汝潑水。
問：曉夜不停時如何？
師云：僧中無與麼兩稅百姓。
師上堂云：兄弟！你正在第三冤。所以道：但改舊時行履處，莫改舊時人。共你各自家出家，比來無事，更問禪問道，三十、二十人聚頭來問，恰似欠伊禪道相似。你喚作善知識，我是同受栲。老僧不是戲好，恐帶累佗古人，所以東道西說。
問：如何是趙州主人公？
師咄云：這篐桶漢！學人應喏。
師云：如法篐桶著。
問：如何是學人本分事？
師云：樹搖鳥散，魚驚水渾。
問：如何玄中玄？
師云：說什麼玄中玄，七中七，八中八！
問：如何是玄中玄？
師云：這僧若在，合年七十四、五。
師上堂云：兄弟但改往修來，若不改，大有著你處在。
尼問：離卻上來說處，請和尚指示。
師咄云：煨破鐵瓶。
尼將鐵瓶添水來：請和尚答話。師笑之。
問：從上至今即心是佛，不即心還許學人商量也無？
師云：即心且置，商量個什麼？
師示眾云：擬心即差。
僧便問：不擬心時如何？
師打二下，云：莫是老僧辜負闍黎麼？
問：凡有問答，落在意根。不落意根，師如何對？
師云：問。
學云：便請師道。
師云：莫向這是非。
問：上上人一撥便轉，下下人來時如何？
師云：汝是上上？下下？
云：請和尚答話。
師云：話未有主在。
云：某甲七千里來，莫作心行。
師云：據你者一問，心行莫不得麼？此僧一宿便去。
問：真如、凡圣皆是夢言，如何是真言？
師云：更不道者兩個。
學云：兩個且置，如何是真言？
師云：唵口啉。
師示眾云：心生即種種法生，心滅即種種法滅，你諸人作麼生？
僧乃問：只如不生不滅時如何？
師云：我許你者一問。
師因參次，云：明又未明，道昏欲曉，你在阿那頭？
僧云：不在兩頭。
師云：與麼即在中間也？
云：若在中間，即在兩頭。
師云：這僧多少時在老僧這，作與麼語話，不出得三句。然直饒出得，也在三句，你作麼生？
僧云：某甲使得三句。
師云：何不早與麼道？
問：萬境俱起，還有惑不得者也無？
師云：有。
學云：如何是惑不得者？
師云：你還信有佛法否？
學云：信有佛法，古人道了。如何是惑不得者？
師云：為什麼不問老僧？
學云：問了也。
師云：惑也。
師示眾云：教化得底人，是今生事；教化不得底人，是第三生冤。若不教化，恐墮卻一切眾生；教化亦是冤。是你還教化也無？
僧云：教化。
師云：一切眾生還見你也無？
學云：不見。
師云：為什麼不見？
學云：無相。
師云：即今還見老僧否？
學云：和尚不是眾生。
師云：自知罪過即得。
師示眾云：八百個作佛漢，覓一個道人難得。
問：白云不落時如何？
師云：老僧不會上象。
學云：豈無賓主？
師云：老僧是主，闍黎是賓，白云在什麼處？
師示眾云：佛之一字，吾不喜聞。
問：和尚還為人也無？
師云：為人。
學云：如何為人？
師云：不識玄旨，徒勞念靜。
學云：既是玄，作麼生是旨？
師云：我不把本。
學云：者個是玄，如何是旨？
師云：答你是旨。
問：狗子還有佛性也無？
師云：無。
學云：上至諸佛，下至螘子，皆有佛性，狗子為什麼無？
師云：為伊有業識性在。
問：如何是道人？
師云：我向道是佛人。
問：凡有言句，舉手動足，盡落在學人網中。離此外，請師道。
師云：老僧齋了未吃茶。
馬大夫問：和尚還修行也無？
師云：老僧若修行即禍事。
云：和尚既不修行，教什麼人修行？
師云：大夫是修行底人。
云：某甲何名修行？
師云：若不修行，爭得撲在人王位中，餧得來赤凍紅地，無有解出期。大夫乃下淚拜謝。
問：學人才到，總不知門戶頭事如何。
師云：下座名什麼？
學云：惠南。
師云：大好不知。
問：學人欲學，又謗於和尚，如何得不謗去？
師云：你名什麼？
學云：道皎。
師云：靜處去者米囤子。
問：不掛寸絲時如何？
師云：不掛什麼？
學云：不掛寸絲。
師云：大好不掛寸絲。
問：用處不現時如何？
師云：用即不無，現是誰？
問：空劫中還有人修行也無？
師云：喚什麼作空劫？
云：無一物是。
師云：者個始稱修行，喚什麼作空劫？
問：如何是出家？
師云：不履高名，不求垢壞。
有秀才見師手中柱杖，乃云：佛不奪眾生愿，是否？
師云：是。
秀才云：某甲就和尚乞取手中柱杖，得否？
師云：君子不奪人所好。
秀才云：某甲不是君子。
師云：老僧亦不是佛。
師因出外，見婆子插田，云：忽遇猛虎作麼生？
婆云：無一法可當情。
師云：唋！
婆子云：唋！
師云：難有者個在。
問：如何是佛向上人？
師云：只者牽耕牛底是。
問：初生孩子還具六識也無？
師云：急流水上打球子。
問：唯佛一人是善知識，如何？
師云：魔語。
問：如何是急切處？
師云：一問一答。
問：如何是無師智？
師云：老僧不曾教闍黎。
問：如何是親切一句？
師云：話墮也。
問：如何是西來意？
師云：板齒生毛。
問：如何是丈六金身？
師云：腋下打領。
云：學人不會。
師云：不會請人裁。
尼問：如何是密密意？師以手掐之。
云：和尚猶有者個在。
師云：是你有者個。
問：如何是塵中人？
師云：布施茶鹽錢來。
問：如何是佛法大意？
師云：禮拜著。
僧擬進話次，師喚沙彌文遠，文遠到，師叱云：適來去什麼處來？
問：如何是忠言？
師云：你娘丑陋。
問：如何是忠言？
師云：吃鐵棒。
問：如何是不思處？
師云：快道！快道！
問：非思量處如何？
師云：速道！速道！
問：出來底是什麼人？
師云：佛菩薩。
問：如何是圣？
師云：不凡。
云：如何是凡？
師云：不圣。
云：不凡不圣時如何？
師云：好個禪僧。
問：兩鏡相向，那個最明？
師云：闍黎眼皮蓋須彌山。
問：高峻難上時如何？
師云：老僧不向高峰頂。
問：如何是沙門行？
師云：離行。
問：真休之處，請師指。
師云：指即不休。
問：利劍出匣時如何？
師云：黑。
問：如何是沙門得力處？
師云：你什麼處不得力？
問：高峻難上時如何？
師云：老僧自住峰頂。
云：爭奈曹溪路側何？
師云：曹溪是惡。
云：今時為什麼不到？
師云：是渠高峻。
問：祖佛命不斷處如何？
師云：無人知。
問：貧子來，將什麼物與他？
師云：不欠少。
師因在室坐禪次，主事報和尚云：大王來禮拜。
大王禮拜了，左右問烈士：王來，為什麼不起？
師云：你不會，老僧者，下等人來，出三門接；中等人來，下禪床接；上等人來，禪床上接。不可喚大王作中等、下等人也，恐屈大王。大王歡喜，再三請入內供養。
師因問周員外：你還夢見臨濟也無？員外豎起拳。
師云：那邊見？
外云：者邊見。
師云：什麼處見臨濟？員外無對。
師問周員外：什麼處來？
云：非來非去。
師云：不是老鵶飛來飛去。
問新到：從何方來？
云：無方面來。師乃轉背，僧將坐具隨師轉。
師云：大好無方面。
師與侍郎游園，見兔走過，侍郎問：和尚是大善知識，兔子見，為什麼走？
師云：老僧好殺。
師問僧：離什麼處？
云：離京中。
師云：你還從潼關過麼？
云：不歷。
師云：今日捉得者販私鹽漢。
師因到臨濟，方始洗腳，臨濟便問：如何是祖師西來意？
師云：正值洗腳。臨濟乃近前側聆。
師云：若會便會，不會更莫啗啄作麼？臨濟拂袖去。
師云：三十年行腳，今日為人錯下注腳。
師行腳時見二庵主，一人作丫角童，師問訊，二人殊不顧。來日早晨，丫角童將一鐺飯來，放地上分作三分。庵主將席子近前坐，丫角童亦將席近前相對坐，亦不喚師。師乃亦將席子近前坐，丫童目顧於師。庵主云：莫言侵早起，更有夜行人。
師云：何不教詔這行者？
庵主云：他是人家男女。
師云：洎合放過。
丫童便起，顧視庵主云：多口作麼？丫童從此入山不見。
師因看經次，沙彌文遠入來，師乃將經側視之，沙彌乃出去。師隨後把住云：速道！速道！
文遠云：阿彌陀佛，阿彌陀佛。師便歸方丈。
有新羅院主請師齋，師到門首，問：此是什麼院？
云：新羅院。
師云：我與你隔海。
有一婆子日晚入院來，師云：作什麼？
婆云：寄宿。
師云：者是什麼所在？婆呵呵大笑而去。
師與仰山翫月次，山曰：人人盡有這個，祗是用不得。
師曰：恰是倩汝用。
山曰：你作麼生用？師劈胸與一蹋。
山曰：！直下似個大蟲。自此諸方稱為岑大蟲。
問：南泉道：三世諸佛不知有，貍奴白牯卻知有。為甚麼三世諸佛不知有？
師曰：未入鹿苑時，猶較些子。
曰：貍奴白牯為甚麼卻知有？
師曰：汝爭怪得伊？
問：南泉遷化向甚麼處去？
師曰：東家作驢，西家作馬。
曰：學人不會此意如何。
師曰：要騎即騎，要下即下。
三圣令秀上座問曰：南泉遷化向甚麼處去？
師曰：石頭作沙彌時參見六祖。
秀曰：不問石頭見六祖，南泉遷化向甚麼處去？
師曰：教伊尋思去。
秀曰：和尚雖有千尺寒松，且無抽條石筍。師默然。
秀曰：謝和尚答話。師亦默然。
秀回，舉似三圣，圣曰：若恁麼，猶勝臨濟七步。然雖如此，待我更驗看。
至明日，三圣上問：承聞和尚昨日答南泉遷化一則語，可謂光前絕後，今古罕聞。師亦默然。
師於門下立牌曰：子湖有一只狗，上取人頭，中取人心，下取人足，擬議即喪身失命。
臨濟會下二僧來參，方揭簾，師喝曰：看狗！僧回顧，師便歸方丈。
劉鐵磨參，師曰：汝是劉鐵磨否？
曰：不敢。
師曰：左轉？右轉？
曰：和尚莫顛倒。師便打。
宣州刺史陸亘大夫問南泉：古人瓶中養一鵝，鵝漸長大，出瓶不得，如今不得毀瓶，不得損鵝，和尚作麼生出得？
南泉召：大夫！亘應諾。
南泉曰：出也。亘從此開解，即禮謝。
一日，入南泉設齋，黃檗為首座，行者請施財。座曰：財法二施，等無差別。
甘曰：恁麼道爭消得某甲？便將出去。
須臾復入曰：請施財。
座曰：財法二施，等無差別。甘乃行。
又一日，入寺設粥，請南泉念誦，泉乃白椎曰：請大眾為貍奴白牯念摩訶般若波羅密。甘拂袖便出。
泉粥後，問典座：行者在甚處？
座曰：當時便去也。泉便打破鍋子。
師初參歸宗，問：如何是佛？
宗曰：我向汝道，汝還信否？
曰：和尚誠言，安敢不信？
宗曰：即汝便是。
師曰：如何保任？
宗曰：一翳在眼，空華亂墜。
師初在歸宗會下，忽一夜連叫曰：我大悟也！眾駭之。
明日上堂，眾集，宗曰：昨夜大悟底僧出來。
師出曰：某甲。
宗曰：汝見甚麼道理便言大悟？試說看。
師曰：師姑原是女人做。宗異之。
師便辭去，宗門送，與提笠子，師接得笠子，戴頭上便行，更不回顧。後居臺山法華寺，臨終有偈曰：
舉手攀南斗，回身倚北辰。
出頭天外看，誰是我般人？