小參，僧問：靈云悟桃花，意旨如何？
師云：眼力不到處，靈云卻合頭。
僧云：正是青天白日。
師云：靈云見處作麼生？
僧云：一見桃花，未免眼中著屑。
師云：上座眼還有筋也無？
僧云：而今不打這鼓笛。
師云：瞎驢趁大隊。
僧云：只如玄沙為甚卻道諦當！甚諦當！敢保老兄未徹？
師云：個是衲僧回互底時節。
僧云：也是臈月扇子。
師乃云：靈云見桃花悟道，盡道即物契神，托事顯理，是甚麼說話？到這，拈卻一切眼，放下一切身，通身恁麼來，徹底恁麼見，方與自己心通，萬象體合。是它道：三十年來尋劍客，幾回葉落又抽枝。自從一見桃花後，直至如今更不疑。諸兄弟！是渠三十年恁麼做爾，若今日肯休肯歇，肯放肯舍，常教豁豁地，第一莫將來，將來不相似，便能騎聲跨色，超見越聞，一切處自在，一切處透脫，一切處應現，一切處圓成，何處更有一絲毫隔礙來？所以修習空花萬行，宴坐水月道場，降伏鏡魔軍，成就夢中佛果。若是恁麼時節，豈不是脫然？向如幻三昧中，恰恰相應去，不只是眼見色恁麼，耳聞聲恁麼，乃至根根塵塵，大大小小，皆悉恁麼。
豈不見石頭和尚道：門門一切境，回互不回互。回而更相涉，不爾依位住。若向這透脫根塵，洞明法界，彼即是此，此即是彼，更無往來相，個是回互底時節。只如不爾依位住，又且如何？長者長，短者短，高者高，下者下。所以道：春色無高下，花枝自短長。玄沙為甚麼道諦當！甚諦當！敢保老兄未徹？個是影草探竿。且道畢竟如何？無心道者能如此，未得無心也大難。
小參，僧問：如何是和尚親切為人底句？
師云：文彩未痕初，消息難傳際。
僧云：可謂虛明自照，不勞心力。
師云：卓卓不倚物，靈靈那涉緣？
僧云：莫便是十成底時節也無？
師云：透過那邊看，方有出身路。
僧云：揭開金鎖頭看，隱隱風光元自異。
師云：不是那邊事。
僧云：如何是那邊事？
師云：瑠
璃殿上行，撲倒須粉碎。
師乃云：諸兄弟！若是此一段事，且須分曉始得；汝若分曉去，便能超毘盧，越釋迦，作凈妙法身，出金剛眼孔。儞
但歇去，歇得盡時，靈然不昧，更須退步就己，方能徹底相應。個時若有獨在之照，猶帶功在。豈不見道：子歸就父，為什麼父全不顧？理合如斯。父子之恩何在？始成父子之恩。如何是父子之恩？刀斧斫不開。
又云：誕生王子是須有父，才轉身時，即不見有，那時喚作妙盡冥符。若是卓卓地體得，向個移一步，如珠發光，光還自照，卻有個紹底道理。又須回頭窺本位，顧位卻回頭，便能闊步過今時。天明不覺曉，分照不落影，垂應不涉緣，著得个身向鬧浩浩中，灑然不被物雜。所以道：即此見聞非見聞，更無聲色可呈君。個中若了全無事，體用何妨分不分？諸兄弟！參禪漢敲骨打髓，是恁麼地做。有一般漢便道：未話已前，已是道了。汝不見道：語帶玄而無路，舌頭談而不談。截斷天下人舌頭即不無，爭教無舌人解語？
又不見僧問古德云：如何是和尚本來心？古德云：犀因翫月紋生角，象被雷驚花入牙。若是體得明白了，便乃跨萬法頭上，不為萬法礙，到恁麼時，不立語言，不拘影像。所以道：諸佛不出世，四十九年說；祖師不西來，少林有妙訣。諸佛既不出世，為什麼四十九年說？祖師既不西來，為什麼少林有妙訣？須信道是法住法位，世間相常住。這不移一絲，不動一點，那時一句子，擲地作金聲，便知道正中偏，一輪皎潔正當天。若恁麼辨得出，在語也妙，在默也妙，說時常默，默時常說，便能超四空，出三界，個是透脫漢做底。且道如何履踐得恁麼去？翡翠踏飜荷葉雨，鷺鸞沖破竹林煙。
小參，僧問：蘆花雪月，那時一色還迷；野水秋空，個處大功猶在。如何得色轉功忘去？
師云：往來如得路，兩處不相妨。
僧云：玉輪機轉笑呵呵，直下相逢不相識。
師云：又墮大功去也。
僧云：那邊不守空王殿，爭肯耘田向日輪？
師云：早恁麼卻較些子。
僧云：只如得處恰好時如何？
師云：密密處難言，細細中莫動。
僧云：喚得回來，通途無礙處又作麼生？
師云：是處相逢不隔越，千手千眼觀世音。
師乃云：是我自家底，是你諸人底，是三世諸佛底，是六代祖師底，各各分上，六六三十六。這生心即乖，動念即錯。若有個漢四棱著地，掀斡不動，也較些子，便能向今時卓卓地，了無一法著彼，了無一法著我，自在人間，無往來相，彼具足是我，我具足是彼，法法住自位。所以道：性自平等。無平等者，若是恁麼去，也是一個了事衲僧。更須退步，更須就己，便知道四大性自復，如子得其母，這不著一點，不掛一絲，拈轉谷水不藏龍。如何是活水龍？山云：碧潭不吐霧。你若識得，死底便是個活漢；你若識得，活底便是個死漢。須是向靜悄悄處惺惺，鬧浩浩中歷歷，便知死中常活，不被空礙；活中常死，不被物礙。有不是有，無不是無。芭蕉和尚道：你有拄杖子，我與你拄杖子；你無拄杖子，我奪你拄杖子。所以六祖云：心地含諸種，普雨悉皆萌。既悟花情已，菩提果自成。方知當處出生，隨處滅盡。珍重！
小參，僧問：馬祖陞堂，百丈卷席，意旨如何？
師云：也知鼻頭猶痛在。
僧云：雖然父子相知，也是弄巧成拙。
師云：你還知痛處也未？僧作卷席勢。
師云：三汲浪高魚化龍，癡人猶戽夜塘水。
僧云：只如馬祖一喝，百丈三日耳聾，又作麼生？
師云：聲在耳處，耳在聲中。
僧云：可謂是根塵脫落，消息平沈去也。
師云：切莫強鍼錐。僧禮拜。
師乃云：馬祖與百丈行次，聞野鴨子聲，祖云：是什麼？丈云：野鴨子。祖云：什麼處去也？丈云：飛過去也。祖搊百丈鼻頭，丈作痛聲，祖云：何曾飛去？丈脫然有省。次日，祖陞堂，丈卷席。你看佗相見底時節在什麼處？如今有般漢杜杜撰撰，便道：你才陞堂，我便卷席。有甚麼用處？直是千里萬里。百丈後來再參馬祖，被祖一喝，三日耳聾。只如馬祖一喝還分外著得事麼？還分外有做道理處麼？若也個時承當，不下草草地，又是業識流注。若是坐得斷，干得開，一絲一糝立不得，喚甚麼作再參馬祖？其間毫發不容，若分外著得些子，不喚作三日耳聾。不見雪竇道：大冶精金，應無變色。而今有般漢體不到，見不徹，使鉤使錐，作道作理，埋沒自己，帶累先宗。若是洗不凈潔，脫不了當，又向這添一重去也，喚作泥洗土塊。
後來黃檗問道：從上宗乘，如何指示？百丈良久。檗云：不可教後人斷絕去也。丈云：將謂汝是個人。古人也有恁麼時節，雖離語言，而語言具足；雖出音響，而音響分明。為甚麼百丈卻道我將為汝是個人？有底道默處是。豈不見外道問佛：不問有言，不問無言。世尊良久。外道贊嘆：大慈大悲，開我迷云，令我得入。阿難問云：外道有何所證便道令我得入？世尊云：如世良馬，見鞭影而行。又不見肅宗帝問忠國師：百年後所須何物？國師云：為老僧作個無縫塔。帝云：請師塔樣。國師良久云：會麼？帝云：不會。國師云：吾有付法弟子耽源卻諳此事，請召問之。帝問耽源，源云：湘之南，潭之北，中有黃金充一國。無影樹下合同船，瑠
璃殿上無知識。此是諸佛諸祖授手底時節。便知道默時，一字一點無欠少；說時，一言一句沒分外。語默不到處，古今無盡時，作麼生行履？偏正不曾離本位，無生那涉語因緣？
小參，僧問：記得僧問云居：僧家畢竟如何？居云：居山好。未審此意如何？
師云：居山好。
僧云：只如未到底人，四邊無路時，如何措足？
師云：且在山下坐。
僧云：忽被他尋得一條活路子，又作麼生？
師云：曾過得飛猿嶺也未？
僧云：一步又一步，白云深更深。
師云：又是葛藤漫腳下。
僧云：只如飛猿嶺畢竟高多少？
師云：須是本鄉人行過來始得。
僧云：過了也。
師云：猶是腳跟不點地。
師乃云：十成穩密漢做處，要且無棱縫，絕芒角，方能圓陀陀地。一切處收攝不得，便能一切處輥得行。有時要道便道，恰恰相應。所以僧問云居：僧家畢竟如何？居云：居山好。有底道：山是不變之體，青青黯黯處去，有甚麼交涉？有底道：白云一重又一重，個是許時節，有甚麼交涉？若會得者，居山好，有甚麼不得處？應機而對，隨問而酬，豈不是恰恰相應底？你若作承當，作擔荷，作佛作法，便見不相應。是他平常恁麼用，若是真實衲僧，點頭相許；若不恁麼，又成千重萬重去也。古人道：一言盡十方，絲毫未舉揚。個是恁麼言，便知道山是山，水是水，人是人，法是法，世界爾，塵塵爾，法法爾，念念爾。這增減一絲頭不得，若有一毫道理，又是七花八裂去也。豈不見道：居一切時，不起妄念，於諸妄心，亦不息滅。住妄想境，不加了知，於無了知，不辨真實。正恁麼時，如何行履？一種平懷，泯然自盡。
小參，僧問：廓而無際，不立一塵；湛而獨存，十方普應。正恁麼時如何？
師云：也無十方可應。
僧云：如空合空，似水歸水。
師云：是即便是，似個甚麼？
僧云：也要分明指注則個。
師云：你試向分明處指注看。
僧云：夜月有輝含古渡，白云無雨裹秋山。
師云：正位其間轉側，偏位許歸來。
僧云：不涉往來底是什麼人？
師云：夜明簾外主。
僧云：白云覆青山，青山頂不露。
師云：猶偏正邊事。
僧云：不落偏正時如何？
師云：落。僧禮拜。
師乃云：本無如許多事，做來做去，便有如許多事。如今卻從許多事中減來減去，要到無許多事處。只爾尋常起滅者是生死，起滅若盡，即是本來清凈底，無可指注，無可比擬。寒山子道：吾心似秋月，碧潭澄皎潔。直得皎皎地如秋月，尚恐不是。又道：無物堪比倫，教我如何說？既是無物，又作麼生說？所以道：不可亦不可，此語亦不受。謂之迥絕無寄，一切處寄不得，個是徧底心安向什麼處？凈躶躶，赤灑灑，絲毫立不得。只如適來上座子問：湛而獨存，十方普應。向它道：也無十方可應。那時還有應底道理麼？混混地喚作大塊，若是分曉漢，直是玲玲瓏瓏；不分曉漢，便見碌碌蔌蔌。要須如珠發光，光還自照。然雖是第二頭事，卻須在第二頭辨。若有纖毫擾動，個時便隨業流轉，歇得盡處，無可歇者，即是菩提，勝凈明心不從人得。永嘉大師道：取不得，舍不得，不可得中只麼得。豈不是八字打開，兩手分付？珍重！
小參，僧問：記得僧問韶山：是非不到處，還有句也無？山云：一片孤云不露丑。意旨如何？
師云：許有些子，難為說向人。
僧云：說著後如何？
師云：頭角生也。
僧云：若然者，丑拙露去。
師云：異類中來分化事，何妨影卻相逢。
僧云：手把過頭杖，逢春點異花。
師云：還真個也無？
僧云：直得頭頭是，物物渠。
師云：十年歸不得，忘卻來時路。
僧云：為什麼卻如此？
師云：直須忘卻始得。
師乃云：參禪一段事，其實要脫生死，若脫生死不得，喚什麼作禪？且道作麼生生？作麼生死？作麼生脫？若一念迷本隨情，牽在一切處，紛紛紜紜，膠膠擾擾。既從不自由處生，還從不自由處死。若是分曉漢，本無所從來。明白恁麼用，便於一切時一切處脫徹無依，萬象中出一頭地。恁時不帶四大五蘊來，方有出身路子，臈
三十日，依舊恁麼去。所謂來無所從，去無所至，個時凈無夤緣，廓無處所，三際斷，六門空。
所以道：恢恢焉，晃晃焉，迥出思議之表也。思不到，議不及，心念才萌，便成流注。若是一切心念盡，也無天堂到你，也無地獄到你，十方虛空，純凈無垢，廓然明白。惺惺恁麼來，是諸佛菩薩生處；癡愛投種，是眾生生處；其間善惡兼帶，便成善道惡道。若或善惡如浮云，起滅俱無處，這生佛立不得。六祖和尚道：不思善，不思惡，正當恁麼時，還我明上座父母未生時本來面目。
諸兄弟！未休休去，未歇歇去，你若歇得盡，休得穩，千圣不可攜，不可攜處是你自己。不要作道理咬言句，胡棒亂喝，盡是業識流轉。更若取它處分，受它指注，又是依草附木。直須無師智，自然智，見性不留佛，大悟不存師，方有些子衲僧氣息。且道作麼生行履得斷生死，超凡圣去？無影樹下合同船，琉璃殿上無知識。
小參，僧問：嚴陽尊者問趙州：一物不將來時如何？州云：放下著。此意如何？
師云：滿頭堆拶來，通身洗凈去。
僧云：拈卻根塵一切空，廓然遍徹周沙界。
師云：也無遍底道理。
僧云：爭柰谷答響而常虛，珠發光而自照。
師云：猶是應底時節。
僧云：如何得恰好相應去？
師云：劍去久矣，子方刻舟。
僧問：如何是奪人不奪境？
師云：藏盡自己身，遍界俱影現。
僧云：如何是奪境不奪人？
師云：廓然掃盡無絲發，處處分身遍大千。
僧云：如何是人境俱不奪？
師云：昨日二十九，今朝三十日。
僧云：如何是人境兩俱奪？
師云：坐卻舌頭。僧禮拜。
師乃云：兄弟有底道：三十年二十年，三年五年，在叢林中恁麼做，也道我參禪學道。若不曾到底，有甚麼用處？你但只管放教心地下一切皆空，一切皆盡，個是本來時節。所以道：一切皆從心地生。除去一切生底，還是本來心地。者個心地平等普遍，普遍無有不在，無有不滿。既心地上生相，盡十方三世無有一毫自外而來，俱從個發現，便知道萬法是心光，諸緣唯性曉，本無迷悟人，只要今日了。心無形影，對緣即照。所以假虛空為森羅萬像之體，假森羅萬像為虛空之用。
一切諸法皆是心地上妄想緣影，譬如湛水因風成波，唯風滅故，動相隨滅，非是水滅。爾心地上存許多善惡等相，便是水上波浪，風休波滅，不是水滅，善惡相盡，不是心滅。本來一段事空不得，若是坐禪底人，風塵草動，自看得出，不可道是說經說論，此是馬鳴祖師恁麼道。分曉直是分曉，諸人若到恁麼時節，自然恰恰好好。古人道：百尺竿頭坐底人，雖然得入未為真。百尺竿頭須進步，十方世界現全身。此是全身應現。
有時奪人不奪境，樅樅地在一切法上。觀世音菩薩將錢買餬餅，放下手，卻是漫街截巷憨皮袋，一切處筑著磕著。有時人境俱不奪，平平坦坦，法法見成，人平不語，水平不流，東方來者東方座。所以嚴陽尊者問趙州：一物不將來時如何？州云：放下著。尊者云：一物既不將來，放下個甚麼？州云：恁麼即擔取去。豈不是恁麼時節？有時人境兩俱奪，消息盡棱角，沒透頂透底，如珠發光，光還自照。是恁麼周旋，方是個衲僧；若不恁麼，十二時中向甚麼處去來？珍重！
小參，僧問：如何是針線貫通底時節？
師云：細細行將去，密密其中來。
僧云：堪嗟去日顏如玉，卻嘆回時鬢似霜。
師云：撒開兩頭，中間作麼生辨？
僧云：家丑不可外揚。
師云：出格一句又如何道？
僧云：到者，脫身一色，不守同風。
師云：一亙坐殺。
僧云：記得僧問云居：全無學處，如何立身？居云：無立身處。僧云：佛事何勞？居云：不同興化。未審此意如何？
師云：恰似上人適來恁麼去。
僧云：直是有口難為說。
師云：不同興化。僧禮拜。
僧問：記得云巖問道吾：大悲菩薩用許多手眼作麼？吾云：如人夜間背手摸枕子。未審此意如何？
師云：無心能作用，作用自無心。
僧云：恁麼則玲瓏八面，八面玲瓏。
師云：應處不將來，通身能變態。
僧云：為甚麼道吾卻云道即太殺道，只道得八成？
師云：分個徧身與通身底時節。
僧云：只如徧身通身相去多少？
師云：只隔一絲頭，便成千萬里。
僧云：推得一絲頭時如何？
師云：恰與那時合。
師乃云：僧問云居：全無學處，如何立身？居云：無立身處。僧云：佛事何勞？居云：不同興化。到者，著一點子不得，是須徹底及盡去，無你作道理辨白處，無你依俙髣髴處。如懸崖撒手，直下放得盡，始與云居做處合，只為個時不同興化。又云巖問道吾：大悲菩薩用許多手眼作麼？吾云：如人夜間背手摸枕子。個時具許多手，具許多眼，更不作前後，更不作思惟。正恁麼，能應底是甚麼？
豈不見道：在眼曰見，在耳曰聞，在鼻嗅香，在舌談論，在手執捉，在足運奔。識得謂之佛性，不識謂之精魂。你若作道理，作安排，便是業識流注。所以長沙和尚道：學道之人不悟真，只為從前認識神。無量劫來生死本，癡人喚作本來人。是須徹底回來，方解恁麼變弄。你若認聲色，認執捉，認咸淡，總不是也。但放盡識神，便與麼應，如鏡照像，如谷答響相似，是以釋迦老子分千百億身，大悲菩薩具千手眼。男子身中入正定，女子身中從定起，一塵入正受，諸塵三昧起。且道正恁麼時如何？展翅奔騰六合云，搏風鼓蕩四溟水。
小參，僧問：上無攀仰，下絕己躬時如何？
師云：普天匝地。
僧云：處處相逢去也。
師云：你甚麼處撞著來？
僧云：萬象之中，全身獨露。
師云：且道撥萬象？不撥萬象？
僧云：兩頭俱劃斷，許自通同。
師云：直和頭也須推倒。
僧云：爭奈普天匝地。
師云：須是天童始得。
僧云：恰恰與和尚鼻頭相拄。
師云：只個恰恰也不消得。
僧云：空卻萬象去也。
師云：空它作麼？
僧云：畢竟如何？
師云：天童今日直難分疏。
僧云：騎牛步行，把鉏空手。
師云：是恁麼卻較些子。
師乃云：真實到處，廓落無依，更喚甚麼作十方壁落？更喚甚麼作三世機緣？一塵不受，法法同體，人人同心。只個自受用身，十方無不周徧。既知周徧盡，法法頭上，佛佛心中，具足本體，更有甚麼事來？只者一塵，也是你本體，也是你本心，也是你本相，也是你本智。所以道：若色清凈，若一切智智清凈，若般若波羅蜜多清凈，無二無二分，無別無斷故。
諸兄弟！是須恁麼，你還曾空得心緣來麼？還曾空得身相來麼？你若空得盡，不只是空那時靈靈歷歷地，虛中明白。若恁麼時，不是空了底，時節底也如是，表亦如是，在塵也如是，在法也如是，無有諸佛不如是，無有眾生不如是，眾生也具足如是，諸佛也具足如是。眾生放得落，諸佛提得起，是以諸佛與眾生同身共命，只個一念元同法界。所以道：上無攀仰，下絕己躬。直是磊磊落落，浩浩蕩蕩。正恁麼時作麼生體悉？言語道斷，非去來今。珍重！
小參，僧問：趙州云：至道無難，唯嫌揀擇。才有語言，是揀擇？是明白？老僧不在明白，是汝還護惜也無？趙州既不在明白，向甚麼處去也？
師云：尋常無孔竅，個處絕光芒。
僧云：恁麼則處處踏著趙州鼻孔。
師云：又是特地來，隔越三千里。
僧云：趙州意作麼生？
師云：無棱縫漢方知。
僧云：時有僧出云：和尚既不在明白，護惜個甚麼？州云：我亦不知。此僧雖解恁麼問，大似韓獹趁塊。
師云：今日又添一個。
僧云：學人當時若作者僧，但只拈起坐具云：某甲尋常不敢觸悞和尚。
師云：又是上門上戶。
僧云：者僧又道：和尚既不知，為甚麼卻道不在明白？州云：問事即得，禮拜了退。趙州釘觜鐵舌，為甚麼卻懡而休？
師云：我也分疏不下。
僧云：到這還有分疏處也無？
師云：莫道天童無分疏，洎乎趙州也被靠倒。
僧云：將謂胡須赤，更有赤須胡。
師云：只這一句，卻較些子。
僧云：只如和尚與趙州相去幾何？
師云：天童卻是隰州人。
僧云：葵花向日，柳絮隨風。
師云：平常無事好，特地作誵師乃云：衲僧做得到，放得穩，自然步步踏著，無虛棄底工夫；句句道著，無虛棄底音韻。所以趙州道：至道無難，唯嫌揀擇。才有語言，是揀擇？是明白？老僧不在明白，是汝還護惜也無？若是至道無難，唯嫌揀擇，直是沒一絲毫特地底時節。莫落明白，一切放得落，有甚麼如許多事？所以衲僧家才有佛法禪道，便好吃痛棒。者僧道：和尚既不在明白，護惜個甚麼？州云：我亦不知。你看它答話元來著個知底道理不得。者僧又道：和尚既不知，為甚麼道不在明白？州云：問事即得，禮拜了退。趙州到極則處，便能推過。這老漢尋常直然，無棱縫，絕芒角，到此幾被者僧拶得上壁，似乎有棱縫，有芒角。
後來雪竇頌道：至道無難，言端語端。一有多種，二無兩般。天際日上月下，檻前山深水寒。髑髏識盡喜何立？枯木龍吟消未乾。難！難！揀擇明白君自看。它道難！難！揀擇明白君自看，這脫揀擇，脫明白，要與趙州合去。兄弟既透過揀擇，便道天際日上月下，檻前山深水寒；既透過明白，便道髑髏識盡喜何立，枯木龍吟消未乾。這兩句卻是洞下透明白時節，趙州做處，直是摸棱。所以僧問香嚴：如何是道？枯木龍吟。如何是道中人？髑髏眼睛。
後來僧問石霜：枯木龍吟，意旨如何？霜云：猶帶喜在。髑髏眼睛，意旨如何？霜云：猶帶識在。兄弟你去體看，放教歇去，及得盡去，消息絕去，透得徹去。所以道：轉一色，功後看。自然便能向一切時中分分曉曉，絕滲漏，透聲色，無處所，沒蹤迹。便知道兼中至也徹底恁麼至，兼中到也徹底恁麼到。只在其間，出沒俱盡。若是其間人，知天童今夜大煞漏逗，咬牙嚙齒，殺佛殺祖去也。性燥漢！真實識得者，決定無本據，者邊也無本據，那邊也無本據，不分曉漢於一切言說又添一重去也。諸人分上合作麼生？若是通方底人，其間自有做處。珍重！
小參，僧問：卷簾目對千峰秀，掩室時聞百鳥聲。正恁麼時，還有佛法也無？
師云：透過聲色了無依，一切法中常自在。
僧云：山河及大地，全露法王身。
師云：正恁麼時，作麼生承當檐荷？
僧云：豈不見道：森羅萬像，古佛家風。
師云：是須子細始得。
僧云：古人道：是見非見，見非是見。目前燈籠露柱，作麼生說個非見？
師云：根塵了不倚，的的自相通。
僧云：頭頭爾，法法爾。
師云：你作麼生得恁麼去？
僧云：事事不將來，般般得受用。
師云：也須腳跟點地始得。
師乃云：清凈無相，妙明絕緣，個一片田地子，古今移不得。一切法生也，自是諸法生，了不干它事；一切法滅也，自是諸法滅，了不干它事。從本以來底，元不曾借借，廓大周遍，無所不至。正恁麼時，還有畔岸也無？若有畔岸，即於你本心自作界至去也；正無畔岸時，全與虛空合卻，靈然不是空。透頂透底去，中間無一塵。若恁麼也混融不隔越，個是諸佛諸祖出生處，個是山河大地建立處。有情也恁麼地出生，無情也恁麼地建立。所以道：情與無情共一體，處處皆同真法界。到恁麼時，山是個時山，水是個時水，森羅萬像與你地水火風皆是個時建立，乃至長短、大小、方圜等相，更無有異。才起分別心，便成差別相。你心無分別，平等與平等。更無平等者，徹表徹，盡中盡邊，純是汝本真所見。若心地下有一點疑蓋蔽，內為筋骸所梏，外為山河所眩，困踣於迷途，局促於轅下。若分曉也，便能向個時出出沒沒。正當出沒微妙處，還體得也無？橈棹不施船底脫，往來終不帶浮囊。
小參，僧問：痕垢盡時光始現，心法雙忘性即真。未審此理如何？
師云：廓落了無依，靈明唯自照。
僧云：可謂是澄潭月影，古廟香爐。
師云：得與麼絕消息。
僧云：唯復是心從法顯，法逐心生。
師云：總不恁麼，別致一問來。
僧云：且待別時。
僧問：記得僧問風穴：語默涉離微，如何通不犯？穴云：長憶江南三月，鷓鴣啼處百花香。未審者是甚麼所在？
師云：超群像，出名言。
僧云：露，露。
師云：見個甚麼便恁麼道？
僧云：爭柰赤心片片，片片赤心。
師云：言語道斷處，元非過未今。
僧云：雪竇道：劈腹剜心。此意如何？
師云：要且無你著意解處。
僧云：只如和尚道：和光惹事，刮篤成家。又作麼生？
師云：怕你入思惟，斷人作伎倆。
僧云：還當得者僧問處也無？
師云：似則便相似，依俙千萬里。
僧云：忽若有人問和尚：語默涉離微，如何通不犯？
師云：唵阿盧勒繼薩婆訶。
僧云：信受奉行去也。
僧問：記得趙州到云居，居云：老老大大，何不覓個住處？州云：教某甲向甚麼處住？居云：山前有個古寺基。州云：和尚何不自住？未審意旨如何？
師云：一切眾生俱到此，一切諸佛亦復然。
僧云：未審古寺基路頭在甚麼處？
師云：清涵鯨海寬，冷射蟾輪窄。
僧云：露濕千峰冷，云籠萬樹寒。
師云：更須轉劫功，方與那人合。
僧云：星移月暗無消息，客散云樓酒盌師云：正恁麼時，如何辨白？
僧云：滿口冰霜寒徹骨，此中消息與誰論？
師云：卻較些子。
師乃云：心是根，法是塵，兩種猶如鏡上痕，塵垢盡時光始現，心法雙忘性即真。到恁麼時，一切脫落去始得。正脫落時，彼我俱不著處所。所以道：周徧十方心，不在一切處。個時不是一切心，個時不是一切法，所以徧一切處。僧問風穴：語默涉離微，如何通不犯？穴云：長憶江南三月，鷓鴣啼處百花香。兄弟增一絲毫頭不得，減一絲毫頭不得，直是四棱塌地掀干不動。若恁麼辨得，豈不是恰恰現前，依俙留情？髣髴立會，便成路布葛藤去也，卒未有凈潔分，野狐涎直下嘔得盡。有甚麼事？兄弟本是如此。但心地下不立一塵，便知道彼不來，此不去，中不住。
若也理會面前事，便失卻背後事；若也理會背後事，便失卻面前事；如不居背面，更有甚麼事？過去心已滅，未來心未至，現在心空寂，便能蕩蕩地絕痕垢。雪竇又道：劈腹剜心。到者，更錐劄不得。適來者僧問：語默涉離微，如何通不犯？山僧對它道：阿盧勒繼薩婆訶。是須恁麼始得。若是分曉漢，恰恰道天童十成；若不分曉，是語言，是道理，有甚麼相應時節？又不見趙州問投子：大死底人卻活時如何？投子云：不許夜行，投明須到。若個時識得，便知道當明中有闇，勿以闇相遇；當闇中有明，勿以明相睹。一切法盡處，個時了了常存；一切法生時，個時空空常寂。須知道，死中有活活中死。
趙州又到云居，居曰：老老大大，何不覓個住處？州云：教某甲向甚麼處住？居曰：山前有個古寺基。州云：和尚何不自住？居便休。兄弟！一切諸佛到此是住處，一切眾生到此是住處。若不到此，喚甚麼作休歇田地？須知當處滅盡，從此建立，便見當處出生。豈不見修山主改葬儀，一切諸佛，一切眾生，盡向此處安葬。雪峰道：兄弟共十字，同心著一儀。薪盡火滅後，密室爛如泥。珍重！
小參，僧問：田地穩密底人，作麼生擡師云：頭移一步，明月逐波流。
僧云：進一步時，滿目光生去也。
師云：正恁麼時，作麼生進？
僧云：劫壺空處轉身時，許風光還不墮。
師云：依俙才月出，髣髴又星移。
僧云：只如未進步時，又向甚麼處安身立命？
師云：銀河凈無浪，半夜月橫秋。
僧云：神通游戲底人作麼生放身？
師云：轉盻解歸來，蕭然還就位。
僧云：一切處絕蹤跡去也。
師云：且道神通游戲時，自合如何？
僧云：靈靈不昧，了了常知。
師云：要且未能超脫。
僧云：誰敢特地？
師云：一切處應現，絲發不留痕。
師乃云：洞塵劫事，只在一彈指間。若向一彈指間前後際斷，個時俱位不得。塵劫已前，只是恁麼事，三世諸佛望儞腳跟不到。直饒若佛若祖，只是旁窺仰贊有分，終不敢向當頭道著一句子。縱儞做盡方便，設盡門庭，要當頭道一句子也不得。本色人自住本位，乃至一切諸佛出世，侵犯我不得；一切眾魔出興，侵犯我不得。
自所住處，人人到個時節，彼不侵犯我，我不侵犯彼。洞然法界，元無一絲毫隔越。個時識得破，便喚作諸佛；儞
若背覺合塵，便是眾生境界。做得到處，更有甚麼事來？是須穩穩密密，平平淡淡去。所以道：正中來，無中有路隔塵埃，但能不觸當今諱，也勝前朝斷舌才。若是其間過來，自然於一切不觸。直然鬧浩浩處，要且迢然混不得，彼自是彼，我自是我。惺惺地一條路子，蕩蕩地無人敢向其間作障礙，是衲僧行履處。直饒如芥子小，許一條路子也恁麼大，此是儞真心境界。乃至若大若小，若方若圓，具足如是許多妙處，若自住，若自證，自然恁麼相應去。所以道：佛子住此地，即是佛受用，經行及坐臥，常在於其中。珍重！
小參，僧問：及盡淵源，洞明根蒂，周旋普應，不昧來機。如何是正法眼藏帶？
師云：衲僧做處深沈，許機絲宛轉。
僧云：如何是佛法藏帶？
師云：一切文言唱說處，祖師諸佛印心時。
僧云：如何是理貫帶？
師云：露躶躶，赤灑灑，超一切。
僧云：如何是事貫帶？
師云：明歷歷，常飄飄，順一切。
僧云：如何是理事縱橫帶？
師云：許出頭來應世，分宗施設不同途。
僧云：如何是屈曲垂帶？
師云：宛轉是非從曲直，個時消息解通風。
僧云：如何是妙叶兼帶？
師云：轉盡了無依，當處全超越。
僧云：如何是金針雙鎖帶？
師云：正去偏來自回互，其間消息密全該。
僧云：如何是平懷常實帶？
師云：儞
問我答時，要且無分外。
僧云：九帶已蒙師指示，向上還有事也無？
師云：恰似合面睡著。
師乃云：諸佛之到處，祖師之傳處，衲僧之證處，眾生之得處，若也分曉去，其間門門戶戶，關關隔隔，一時打得透，何處不相應？所以浮山和尚九帶盡是衲僧周旋做處。
正法眼藏帶也，是吾祖密密傳心處，個時妙不通風，靈自有眼，照得破，提得起，穿得過，弄得出，直然是恰恰好好周旋去。佛法藏帶也，一切語言，一大藏教，縱橫說時，無一句分外底。所以道：四十九年中，未嘗說一字。理貫帶也，個時如青天無云，湛水無波，直下透得過，廓無依倚，妙絕瘢痕。事貫帶也，物物頭頭，心心法法，根根塵塵，在在處處，無纖毫外來底，便能縱縱橫橫，蕭蕭灑灑，唯心自性，了無一物。理事縱橫帶也，向頭能出，外面能歸，凈躶躶，赤灑灑，沒可把，便能突出於鬧浩浩中，明歷歷處，常順寂寥時節，了無鬧浩浩者。
北我北，自住其間，元無一點剩法。妙叶兼帶也，那時超宗越格，功盡智忘，密密有合體底時節，方名妙叶。金針雙鎖帶也，個時正能來偏，偏能來正，於其中間，未曾應事，子能成其父，臣能奉其君，俱在門，未現相狀，便解向頭受用。平懷常實帶也，一切諸事遍歷得盡，方能應事，自然堆堆地四棱塌地，在僧同僧，在俗同俗，在高同高，在下同下，隨緣赴感，逐浪隨波，更無特地，了不相礙，於不礙中，自然恰好。所以道：無心道者能如此，未得無心也大難。
小參，僧問：記得洞山和尚有三路學：鳥道、玄路、展手。如何是鳥道？
師云：應處無蹤跡，絲毫不礙身。
僧云：如何是玄路？
師云：圓同太虛，無欠無余。
僧云：如何是展手？
師云：當機的的用，的的用當機。
僧云：只如古人又道：解接無根樹，能挑海底燈。未審無根樹作麼生接？
師云：絕後蘇來，知音者準。
師乃云：若論個一般真實底事，元離一切有象，離一切幻化，離一切浮虛，方名真實事。實相是無相之相，真心是無心之心，真得是無得之得，真用是無用之用。若如是也，卻是個豁落做處，卻是個真實做處。一切法到底，其性如虛空，正恁麼時，卻空它不得。雖空而妙，雖虛而靈，雖靜而神，雖默而照。若能如此，先天地先一段事，後天地後一段事。生死是個中影象，畢竟立生死不得。真實到生死底，若不恁麼，隨夢幻而流，在一切境界，殊無些小得力處，識得破，辨得徹，喚得回，弄得出，在一切諸法，同影象而生；在一切諸相，同幻化而用，如電如影，如夢如響，了無一絲一毫為真為實。清凈本然，個時周徧法界，皆是真凈妙明個時建立。
所以道：法隨法行，法幢隨處建立。何處不是諸人放光明？何處不是諸人得受用？何處不是諸人現神通？何處不是諸人作佛事？若論帶個*谷漏子，於一切世間，在一切諸法中，不被一切諸法礙，然而恰恰了生死，到底恁麼去。所以道：解接無根樹，能挑海底燈。個時絕氣息處弄得活，絕光影處明得出，更須跨一步，法法皆是自己之所變轉。如我身中現一切相，一切相為我身中莊嚴，個時亦不見有貧富男女，是非得失差別等相。為儞諸人有取相，有舍相，所以不能與虛空合，法界等。
僧到夾山，山問：從甚麼處來？僧云：洞山來。山云：洞山有何言句示徒？僧云：尋常教學人三路學。山云：何者三路？僧云：玄路、鳥道、展手。山云：實有此語否？僧云：實有。山云：鬼持千里鈔，林下道人悲。汝若盡一切法，便見十方無壁落，四面亦無門，都無依倚，都無因緣，個時透得，豈不是一路學？能入世來，一切法沾染不得，一切法籠絡不得，豈不是一路學？其或青青黃黃，指東劃西，是法住法位，世間相常住，豈不是一路學？須人人真實到恁麼時節始得。儞
若不曾到，便被夾山道：鬼持千里鈔，林下道人悲。
小參，僧問：功勳及盡，光境俱忘時如何？
師云：頭無句讀，直下卻相逢。
僧云：只如正相逢時，是甚麼面目？
師云：累垂鼻孔長三尺。
僧云：丑陋任君嫌，不帶煙霞色。
師云：密密其間看轉側，那時一步要惺惺。
僧云：只如古者道露柱懷胎，意旨如何？
師云：依俙還墮功，隱約未分照。
師乃云：吾佛法中，真實到處，直須及盡今時全超空劫，向那時脫然放得下。十方無壁落，一亘處？於其間辨得出，體得妙，一切生死影像俱立不得，一切道理名言俱著不得。於著不得處便是儞鼻孔。豈不見鏡清問靈云：混沌未分時如何？云云：露柱懷胎。清云：分後如何？云云：如片云點太清。清云：只如太清還受點也無？云不對。清云：恁麼則含生不來也。云亦不對。清云：直得純清絕點時如何？云云：猶是真常流注。清云：如何是真常流注？云云：似鏡長明。清云：向上還有事也無？云云：有。清云：如何是向上事？云云：打破鏡來，與子相見。兄弟！體得盡個時，雖空，空它不得，方見露柱懷胎底時節。明白稍移蹤，便見片云點太清底時節，太清終不受點，靈云到者插舌不得。含生不來時，直是口門窄，直得純清絕點，似鏡長明，猶是真常流注，恁麼時有辨白，恁麼處有智用，須知向上更有事在。
所以道：打破鏡來，與子相見。者出光影，斷功勳，與那人合？明安道：照盡體無依，通身合大道。個是諸佛諸祖真實到處，妙中回互，玄處轉側。生死影像未曾萌，此猶是空劫已前事，要且未曾與人天相見，更須闊移一步，於萬像中闊浩活，往來宛轉，自然成一家去。方知溈山得體，仰山得用，它家父子有相就底處所，亦有相奪底時節。若也打得徹去，方知溈仰父子俱不虛棄，在體時，體中得用；在用時，用中得體。所以道：借功明位，用在體處；借位明功，體在用處。且道總不借時如何？偏正不曾離本位，無生那涉語因緣？
小參，僧問：記得南泉問一庵主：如何是庵中主？主云：蒼天！蒼天！此意如何？
師云：今日更添怨苦。
僧云：南泉云：蒼天即且止，如何是庵中主？主云：會即便會，不用忉忉。南泉拂袖便行。此意又如何？
師云：上座今日太煞忉忉。
僧云：庵主瀝乾肺膽，南泉真個丈夫。
師云：是恁麼也無？
師乃云：若論個一般事，直須是子細，直須是分曉，稍有一毫頭隔越，過犯彌天。諸佛諸祖證處便是衲僧證處，儞
若頭上有佛有祖，作麼生得見自己底？若見自己底，個時立佛不得，立祖不得，立人不得，立法不得，直下廓然，一切普徧。正放下時，純是個自己，卻為甚麼喚作佛？喚作祖？祖不是第二人，佛是靈靈凈覺底，個是衲僧真實自到時節。若是真實自到也，方解喚得回來，在在處處得用，乃至見聞覺知，折旋俯仰，皆是恁麼輥底用，無一絲頭隔越。儞
若不到恁麼時，生時不知甚麼處生，盡時不知甚麼處盡。既迷生處，即不知有盡處，乃至不知地水火風，見聞覺知，便喚作幻化影像，則不見本來人，本來人也隨分喚作子孫邊用。所以道：我有六兄弟，為我成家計。儞
若不知有，便喚作六賊，自劫家寶去也。眼見色，成褫儞莊嚴家計子；耳聞聲，成褫儞莊嚴家計子；乃至香味觸法，皆悉恁麼地，是須分曉始得。
諸兄弟還曾恁麼地來麼？不見南泉問庵主：如何是庵中主？主云：蒼天！蒼天！泉云：蒼天且止，如何是庵中主？主云：會即便會，不用忉忉。南泉拂袖便行。個時便乃一把推出用也，若有些子佛法道理，又卻成一切心緣妄想交織。見成公案子，是須徹根徹源去。若無如許多心緣妄想，自然出一頭地，如黃河輥底流相似。在眼曰見，靈云便見桃花悟道；在耳曰聞，香嚴乃聞擊竹明心。儞
尋常聞打鼓也，便來赴堂；見行食也，便知吃飯。那時直下恁麼去，都不作道理，何處不相應？才有是非，紛然失心。儞
還曾十二時中無道理，無思惟來麼？還曾平常穩密來麼？既一切皆是儞自己，即不見有它相，云門大師道：飯豈不是儞自己？為甚麼將自己吃自己？時中放得下，須是歇盡去，若有一絲頭，即不見底。若見底去，便見生處。所以道：及盡去也，三世諸佛口掛壁上，猶有一人呵呵大笑。若識此人，參學事畢。珍重！
小參，僧問：密密綿綿，不容著眼；明明了了，相與傳心。作麼生是傳底心？
師云：混時無影像，辨處絕蹤由。
僧云：寶印當風妙，重重錦縫開。
師云：機絲初不掛，許妙無痕。
僧云：心空及第去也。
師云：儞
道心空及第時，到甚麼處所？
僧云：舉世盡言無位位，當機須辨個玄玄。
師云：登科任汝登科，拔萃任汝拔萃。
僧云：記得僧問道吾：如何是學人著力處？吾云：千人萬人喚不回。意旨如何？
師云：檐版漢做處。
僧云：如何是學人著力處？
師云：機輪曾未轉，直下好承當。
僧問：承師適來道：機絲初不掛，許妙無痕。正恁麼時，還有辨白也無？
師云：推開明月戶，氣象恰如秋。
僧云：空山云自在，片月夜相投。
師云：一色轉時，還同一色。
僧云：趙州道：泥佛為甚麼不度水？
師云：消碎盡去也。
僧云：金佛為甚麼不度爐？
師云：烹煉盡去也。
僧云：木佛為甚麼不度火？
師云：燒爇盡去也。僧禮拜。
師乃云：此一段事，直須人人自到，人人自證，可以超出生死，可以透過古今，可以與佛祖同得。所以道：一切眾生具有如來智慧德相，但以妄想執著而不證得。儞
若離妄想，離執著，即無一星事。如今認地水火風為自己，豈不是妄想執著？喚甚麼作自己？只儞思惟分別底是妄想，見聞覺知底是妄想。直須歇得到空空無相，湛湛絕緣，普與法界虛空合，個時是儞本身。若恁麼時，明白見得徹，如虛空不可掛針相似，那時生相已離，有甚麼死相？所以道：生滅二元離，是名常真實。此喚作無生理，為渠不可生即無死，只如胞胎未具已前，著儞在甚麼處？若道有，是甚麼相狀？若道無，是甚麼相狀？個時若似一物，即成礙塞。不可名，不可狀，能恁麼也，卻到本所住處；若不分曉，識不破，爭知恁麼來？所以勞它諸佛出世，祖師建立。
人人分上具足，個時節無男女差別等相，純一清凈妙明，喚作真實相。一切皆盡，便見趙州道：泥佛不度水，木佛不度火，金佛不度爐。到這，有因緣底，有形相底，有名字底，俱立不得。若是真佛屋坐，個時三世諸佛仰望不及，歷代祖師傳持不得，天下老和尚橫說豎說說不著，唯是自己深證始得，如人飲水，冷暖自知。唯獨自明了，余人所不見。若向個時分曉，便知道交互明中暗，功齊轉覺難，力窮忘進退，金鎖網鞔鞔。若恁麼辨得，敲諸佛之骨髓，得祖師之命脉；若不到恁麼時節，又入輪回生死去也。地獄天堂幾時休息？只為儞不得，明明了了，於地獄畜生中皆得自在。分明知道俱是我心所現境界，所以在地獄中如受三禪樂，將個*谷漏子，天上人間任運，恁麼受用。
若男若女身中，亦是成佛作祖相似在。一切處迷不得是佛，一切處壞不得是法，一切處混不得是僧，是儞分上具足三寶。又不見龐居士道：十方同聚會，個個學無為。此是選佛場，心空及第歸。若心地下空寂，便是及第底時節，若有一絲頭，即成礙法。到者，善惡如尖檐兩頭脫相似，個時身心廣大如法界，究竟等虛空，的的分曉，便知道金枝敲玉戶，韻出碧霄齊。若從此透得出，靈靈而知，歷歷而照，跨步應世，在諸法頭上行。個時山不是山，水不是水。若具足成就，山是山，水是水，小是小，大是大，到恁麼田地，甚麼時不成道？甚麼時不說法？甚麼時不為人？甚麼時不明己？所以雪峰道：盡大地撮來如米粟粒大，拋向面前，漆桶不會，打鼓普請看。若見得透，破一微塵出大千經卷，但心地下不著一個字腳，自然一切處通達。且道正恁麼時如何？山河不隔越，處處是光明。
小參，僧問：應觀法界性，一切唯心造。正恁麼時如何？
師云：三界九地甚麼處得來？
僧云：法從空處起，人向頭參。
師云：果滿菩提圓，花開世界起。
僧云：可謂是毛吞巨海，芥納須彌。
師云：將三門來燈籠上也不妨。
僧云：只如十法界中，阿那個是最親底？
師云：不是心，不是佛，不是物。
僧云：毫端不昧周沙界。
師云：已是迷頭認影。
僧云：記得僧問云門：如何是法身？門云：六不收。此意如何？
師云：超方者委。
師乃云：個是甚麼所在？個是甚麼時節？選佛場開也。人人向者心空及第去。儞
若心地不空，一切處便成窒礙；儞
心地若空，更無東西南北，凈躶躶，赤灑灑，個時不以身為身，不以心為心。此心個時不立妄想，此身個時不立色聚，靈靈自知，湛湛常存，個時是甚麼？還曾辨得麼？一切法生屬因緣，一切法滅屬因緣。須知從本已來，靈明廓徹，廣大虛寂。三界九地甚麼處得來？天地與我同根，萬物與我一體。個時若覷得破，透得過，是三世諸佛師，六代祖師祖，是一切眾生母，森羅萬象、山河大地、草木叢林皆是自心中所現物，便知道身反在於心中，若大海之一漚耳。儞
莫隨他影像，自然廓落無依。所以道：四大性自復，如子得其母。珍重！
小參，僧問：古人道：鴈過長空，影沈寒水，鴈無遺蹤之意，水無沈影之心。未審如何行履？
師云：無心道者能如此，未得無心也大難。
僧云：經行鳥道無蹤迹，坐臥虛空絕點痕。
師云：儞
又作道理去也。
僧云：不作道理，又作麼生？
師云：皓玉無瑕，雕文喪德。
僧云：和尚也是作道理。
師云：聽事不真，喚鐘作甕。
僧問：門庭建立，各是一家，五派宗風，還許學人一一請問也無？
師云：儞
試問看。
僧云：如何是云門宗？
師云：開口見膽，莫亂商量。
僧云：如何是臨際宗？
師云：痛處親遭黃檗棒，省時還領大愚拳。
僧云：如何是曹洞宗？
師云：暗分回互，明中卻轉身。
僧云：如何是法眼宗？
師云：一言盡十方，絲毫未舉揚。
僧云：如何是溈仰宗？
師云：棬攣明一點，父子卻同條。
僧云：五家宗派蒙師指，格外玄機事若何？
師云：翡翠踏飜荷葉雨，鷺鸞沖破竹林煙。
師乃云：若論參學底事，直須做到平常穩密處，方能一切處自在，一切處超越，了無分外底法，了無分外底心。所以適來僧問：鴈過長空，影沈寒水，鴈無遺蹤之意，水無沈影之心。若能如是，方解異類中行。古人恁麼說話，豈是作道理？豈涉思惟情解來？自然恰恰無心，頭頭合道。盤山和尚道：似地擎山，不知山之孤峻；如石含玉，不知玉之無瑕。若能如是，是真出家。汝等諸人還曾恁麼履踐來麼？直饒恁麼去，猶是一切處平常自在受用底時節。
中雖有隱身術，爭似全身入帝鄉？是須向許體得到，歇得盡，放得落，瀝得乾，圓陀陀，明歷歷，便知道功盡忘依者，轉身覺路玄。今時兄弟體道多只坐在兩頭，俱成過患，不能宛轉旁參，偏正往來，十成受用。不見古人道：了得生死，不了目前，病在目前；了得目前，不了生死，病在生死。所以雪竇又道：田地穩密底，佛祖不能知，為甚麼擡腳不起？神通游戲底，鬼神莫能測，為甚麼放腳不下？要得周旋相應麼？直須虛處而靈，空時而應，藏身處沒蹤跡，沒蹤跡處莫藏身。通其變使人不倦，通身手眼，恰恰現成，方是衲僧得大受用處。
若能如是也，便於云門宗見得灑灑落落，哆哆和和，了無分外底言語，了無分外底佛法。便知臨際喝下絕機絲，棒頭開正眼，三玄三要，賓主歷然，無儞揍卻得用。
僧云：只如東方說法，盡十方世界一時說法。此意如何？
師云：將燈籠入露柱，移三門過佛殿上。
僧云：通身是？遍界是？
師云：終是沒安排，到底無分外。
僧云：東方不說法，盡十方世界俱不說法。此意如何？
師云：儞
又用者個舌頭作麼？
僧云：是！是！便禮拜。
師乃云：盡十方世界是一個衲僧，移動不得也，便能取性說法，取性聽法，隨方隅，逐處所，高高下下，觸處皆應，如皓月普天相似。所以道：應以比丘身得度者，即現比丘身而為說法；應以長者、居士、宰宦、婆羅門身得度者，即現諸身而為說法。何故如此？為觀世音不作相，便能隨處應現，便能隨處度脫，衲僧各各具足如是。
但第一莫將身相來，第二莫將道理來。若是不將身相來，一切處能說法；若是不將道理來，一切處能受用。入一切世間法，離個色字不得；出一切世間法，離個心字不得。世出世間，只恁麼平等，儞
還識色法初相來麼？若識得色法初相，山河大地、草木叢林、東西南北、長短高下盡從恁麼處來，便乃隨長隨短，隨高隨下，不要就上增減一絲毫，即是一切色法具足底相。儞
還識心法初相來麼？若識得心法初相，便能於一切處出一頭地，恰恰相應，歷歷不混，即是一切心法具足底相。此猶是應現法界，若也坐斷一切心，拈卻一切色，退得盡，放得落，正恁麼時是個甚麼？
諸人還識得根源麼？還識得本祖麼？所以僧問文殊：達磨還是祖否？殊云：不是祖。僧云：既不是祖，何用西來？殊云：為儞不薦祖。僧云：薦後如何？殊云：方知不是祖。且道作麼生是祖？瑞光流不滅，真氣觸還生。珍重！
小參，僧問：記得德山和尚道：及盡去也，直得三世諸佛口掛壁上，猶有一人呵呵大笑。未審阿那個是此人？
師云：通身無影像時，其間卻有眼在。
僧云：轉身踏著鐵昆侖，方信黑風吹不入。
師云：是須恁麼去。
僧云：正風吹不入時，還著得一言半句也無？
師云：風吹入也。
僧云：玲瓏八面自回合，峭峻一方誰敢窺？
師云：正是風頭上句。
僧云：只如風後底句，又作麼生？
師云：天童卻忘了。僧禮拜。
師乃云：三世諸佛、六代祖師只是明心了事底漢。阿儞諸人還明得自己心也未？還了得自己事也未？儞若明得心，儞
若了得事，更無毫發分外底，更無毫發欠少底，凈盡脫得了，通身恁麼去，言語有所不到，是非有所不及，如熱鐵上泊蚊子不得，了無外因緣，了無他影像，照與照者，二俱寂滅；於寂滅中能證寂滅者，是儞自己。若恁麼桶底子脫去，地水火風、五蘊十八界掃盡無余，作麼生是盡不得底？所以德山圓明大師道：及盡去也，直得三世諸佛口掛壁上，猶有一人呵呵大笑，若識此人，參學事畢。
諸兄弟！於絕氣息時，斷蹤跡處，須具眼始得。那時歷歷不沈，靈靈絕待，便能闊步大方，周旋普應，入一塵，一切塵中坐道場；入一處，一切處所作佛事。至於草木叢林、山河大地還有一件一事分外底麼？都只是儞出身處。門門恁麼來，法法恁麼住，中間無往來相，只者靈明絕待底，是諸人自己。若與諸法對待，即不成自。若是身空，則眼處空，眼處空，則色處空。以自己合自己，於一切法中如空合空，似水入水相似，何用作分？何用作安堵？
所以道：似地擎山，不知山之孤峻；如石含玉，不知玉之無瑕。個時平等平等，無起滅，無往來，無好惡，無取舍，恰恰好好，是平等相，若有少分相觸，便成礙塞。儞
若凈盡去，自然具足；放下去，自然見成。若於一切處百雜碎，大大小小，方方圓圓，見處立色不得，全色是見；聞處立聲不得，全聲是聞。乃至香味觸法，亦復如是，還曾恁麼來麼？若也恁麼來，方知道性自平等，無平等者。珍重！
小參云：好兄弟！普天一色，冰壺未放於春來；空劫無塵，枯木已含於花信。石人休擊節，玉女罷登機。月滿寒巖，皎皎神光非照；雪封古道，依依夜色卻迷。老猿坐折向陽枝，靈鳥投棲無影樹。正恁麼時，圣凡奚立？佛祖難臻。化周塵剎絕功勳，坐斷十方無住相。乘時借路，撒手回途。昆侖未踏月船舷，胡地風光傳入漢。空懷過市，冷眼窺人，咭嘹舌頭話盡平生心事，累垂鼻孔何妨摩觸家風？
身出門門身，眼中之物物中眼。見色也頭頭彌勒，聞聲也處處觀音。文殊於無差別智示有差別身，普賢於有差別境入無差別定，一切處自然正受，十二時法爾禪那。迷逢達磨更誰同？白牯貍奴卻知有。所以道：正位雖正卻偏，偏位雖偏卻圜。正偏宛轉若支離，失卻手中珠墮地。恁麼行履，還是本色衲僧也未？子細撿點將來，猶未是吾家超脫處，畢竟如何？良久，云：寶殿無人不侍立，不種梧桐免鳳來。
小參云：君臨臣位，猶帶凝然；子就父時，尚存孝養。玉關未透，正迷一色功勳；寶印全提，肯露那時文彩。還從實際，建立化門；撒手回途，通身無滯。所以道：法身無相，應物而形；般若無知，對緣而照。青青翠竹，郁郁黃花，信手拈來，隨處顯現。了無他自，誰作根塵？獨露本身，自然轉物。心無異心而法無異法，法無異法而心無異心。
不見道：佛子住此地，即是佛受用，常在於其中，經行及坐臥。兄弟如何履踐得與麼相應去？快須休去歇去，有也莫將來，無也莫將去，現在更有甚麼事？如人負檐，兩頭俱脫，和擔揚卻始得，便是自由底人；若不揚卻，他時異日只成個負檐漢子去。如今說聽，誠難其人，若以四大作說法聽法者，四大是塵，非說聽者；若以五蘊為說法聽法者，五蘊是妄，非說聽者；若以虛空為說法聽法者，虛空屬斷，非說聽者。兄弟直須一念相應，前後際斷，照體獨立，物我俱亡，明歷歷，圜陀陀，露躶躶，赤灑灑，便是無問而自說，若體到如斯田地，真聽法者。
正恁麼時，說聽同時，能所俱絕，曾無如外智能證於如，亦無智外如為智所證，然後觸目絕對待，萬法無不在，是汝心不知，非汝心不會。不會無不會，不知無不知，只個不會知，殊特也大奇。憶得趙州問大慈：般若以何為體？慈云：般若以何為體？州呵呵大笑。來日，州掃地次，慈卻問：般若以何為體？州放下掃箒，呵呵大笑。兄弟！大慈、趙州兩員古佛，一期相見，不妨奇絕。且作麼生商量？明中呈伎倆，是人猜搏靴動指頭，阿誰知有？還相委悉麼？休道神鋒藏笑，須知鬼箭落風前。
小參云：好兄弟！古者道：若論此事，譬如滄溟上客，夢泛蘭舟，月渚煙波，隨情放曠。衲僧家須知有者般手段始得。於無發地駕沒底船，月載風行，水棲云臥，煙波萬頃，任去任來，蘆雪一灣，乍出乍沒，不居兩岸，豈滯中流？長天未曉野云橫，古渡無風夜蟾午。若也片帆不掛，短棹俄停，混融天水無痕，清淡家風有在。乃豎起拂子云：正當恁麼時，棹竿卻在覺上座手，便乃撥云沖霧，逆浪截流，任運優游，縱橫變態去也。所以道：停舟諳水勢，舉棹別波瀾。然而截斷眾流之機，則詮表不及，且如隨波逐浪底句又作麼生道？要會麼？冬不寒，臈
下看。今夜寒色，憶得僧問曹山：雪覆千山，為甚麼孤峰不白？山云：須知有異中異。僧云：如何是異中異？山云：不墮諸山色。
師云：者僧問處，如雛鳳離巢，不留影迹；曹山答時，似老龍退骨，脫盡廉纖。直饒千里同風，十方一色，未是衲僧放身命處。畢竟作麼生是衲僧放身命處？神物無尋處，臺盤徹底乾。
小參云：諸緣放盡，正念無私，撒手那邊，游神真際。云山隱隱，水月依依，堂戶深沈，機梭暗動。六窗未曉，皓然一片虛明；三際齋平，泊爾十方洞照。白牛飽於肥膩，穩臥雪山；丹鳳銜得元珠，棲遲玉樹。混融偏正，豈落有無？叶
路通宗，當風得妙。全超就位，不落尊嚴。回互旁參，還承子力。獨行象外，照破劫空。未偶他緣，單明自己。木人功盡，低頭夜半拾金針；石女機回，出手天明穿玉綫。正恁麼時，十方三世，未可言師；此土西天，誰敢稱祖？若也泥牛運步，木馬嘶風，冰河焰起火生蓮，便是入鄽垂手信。且道如何履踐得恁麼相應？萬古碧潭空界月，再三撈摝始應知。
兄弟！此個田地，還曾履踐得端的也無？恁麼徹底過來，須知有全身應用時節。不見云門大師道：光不透脫，有兩般病：一切處不明，面前有物是一；透得一切法空，隱隱地似有個物相似，亦是光不透脫。法身亦有兩般病：得到法身，法執不忘，己見猶存，墮在法身邊是一；直饒透得，放過則不可，子細撿點將來，有甚麼氣息，亦是病。諸人還有此病也未？若未有此病，也須先受過始得；若久受此病，快須轉卻。只如面前綠水，眼底青山，還得與自己相應也無？若未得相應，大煞相礙；直饒相應，亦有礙在。當合如何行履？豈不是光不透脫兩般病？法身受病，諸人還知也無？直得功齊用細，亦須轉卻；設或轉盡，有甚麼氣息？
豈不見僧問洛浦：寂是法王根，動是法王苗。如何是法王？浦豎起拂子。僧云：此猶是法王苗。浦云：龍不出洞，誰人柰何？兄弟！看它古德不守一隅，將一言半句提誘後人，甚是徑直。若是大丈夫漢，向這一嘔便盡，一屙便了，空懷疑膜廉纖作麼？如今咬一粒米，著一片衣，直須教腳踏實地，自不欺謾。若不如是，還是欺賢訶圣去也。大須子細，莫只恁麼過時，難期了日。
記得新羅僧問云居：是甚麼得恁麼難道？居云：有甚麼難道？僧云：請和尚道。居云：新羅！新羅！後黃龍新和尚云：云居要見新羅僧，猶隔海在。兄弟！也須是黃龍老漢始得。覺上座今夜路見不平，欲與云居出氣。子細撿點將來，黃龍要見云居，猶隔嶺在。眾中莫有為黃龍不甘底麼？出來與覺上座相見。有麼？若無，今夜不免重為劈去也。云居恁麼答，但恐者僧出不得；黃龍恁麼道，又恐後人歸不得。覺上座道個猶隔嶺在，又作麼生？切忌將錯就錯。
小參云：法無去來，無動轉者，有時孤峰頂上坐斷十方，有時鬧市門頭分身百億。所以道：去來不以象，故無器而不形；動靜不以心，故無感而不應。恁麼說話，即得，道人分上總用不著。兄弟！只如道人行履又復如何？記得古人一則公桉，舉似諸人，試商量看。
昔日意上座問洞山云：如如徧居前？不如如徧居前？山云：如如徧亦居前。意云：如如徧分其優劣？不如如徧分其優劣？山云：如如徧亦分其優劣。意云：何分彼此？山云：亦分亦不分。意云：如何是分？山云：如如徧。意云：如何是不分？山云：不如如徧。意云：莫便是通身不通身邊事？山云：不是者個道理。意云：是甚麼道理？山云：是如如徧，不如如徧道理。復云：意上座欲知麼？一似八十老婆嫁與三歲兒子，年雖長大，要且被它三歲兒子索喚，不得自由。後僧舉問曹山：如何是八十老婆？山云：紛紛白發連頭雪。僧云：如何是三歲兒子？山云：不為主。僧云：為甚麼不為主？山云：不見道：三歲兒子一切過不得。僧云：既是八十老婆，為甚麼嫁他三歲兒子？山云：直得似八十老婆，始解奉侍它。
師云：兄弟！舉則舉了也，且作麼生履踐？若是久參高德，直下不疑，後進初機大須子細。覺上座今夜不惜眉毛，為蛇畫足去也。意上座恁麼問，大似手捉瓊枝，夜敲玉戶，喚起人披無縫襖，驚他鳥宿不萌枝。洞山恁麼答，可謂蚌腸剖出千年光，高舉金槌一擊碎。曹山老子妙盡師承，大都家盛人英，父嚴子俊，迄至于今，宗風未墜，家法常存。敢問諸人：且作麼生是曹洞家法？要會麼？長鯨飲盡滄溟水，昆侖抱得珊瑚枝。
小參云：一段光明亘古今，有無照破脫情塵，當頭觸著彌天過，退步承當特地新。紫極宮中鳥抱卵，銀河浪兔推輪，是須妙手攜來用，百億分身處處真。兄弟！此個田地，豈涉春緣？其中偏正去來，當處離微出入，暗中著眼，明藏身。借位明功，體在用處；借功明位，用在體處。通身及盡，撒手那邊；照用同時，人境俱奪。卻從本地建立得來，一切處不存軌則，拽來便用，無可不可，經行坐臥，語默動容，運大神通，作大佛事。
所以臨濟入門便喝，德山入門便棒，打地和尚凡有所問，只打地一下，俱胝和尚凡有所問，只豎一指，歸宗拽石，云居般土，豈不是大機大用？那有留滯？與諸人二時上堂，開單展鉢，恰恰不相較。只為情生智隔，識逐事移，背覺合塵，附情于物，不能自在。而今若見若聞，若語若默，直下脫落去，猶是門出身，塵中辨細。只如細中之細，又作麼生？
大夫問南泉和尚：姓甚麼？泉云：姓王。陸云：王還有眷屬也無？泉云：四臣不昧。陸云：王居何位？泉云：玉殿苔生。後僧舉問曹山：玉殿苔生，意旨如何？山云：不居正位。僧云：忽遇八方來朝時如何？山云：它不受禮。僧云：何用來朝？山云：違即斬。僧云：違是臣分上事，未審君意如何？山云：樞密不得旨。僧云：燮理之功，全歸臣相也。山云：且道君意作麼生？僧云：方外誰敢論量？山云：如是！如是！
師云：曹山方圜匠手，切忌當頭；者僧始末作家，終不觸手。各解通方，回互宛轉旁參，子細撿點將來，猶成奉重，墮在功勳，未得同身共命，一氣連枝。作麼生履踐得與它合？要會麼？紹了非功不得色，借功卻作誕生緣。
小參云：時寒，勞動兄弟上來，說個甚麼即得？若也說佛說祖，埋沒自己；說禪說道，帶累先宗；只恁麼散去，又勞而無功。事不獲已，且舉一則公案，大家商量看。記得仰山和尚指雪師子云：還有過得此色者麼？云門云：當時便與推倒。雪竇云：只解推倒，不能扶起。
師云：此語叢林有底多作機鋒相見商量，還當也未？若不恁麼，又合如何？覺上座今夜不惜兩莖眉，傍出一只手，要與古人相見。仰山恁麼說話，大似一機之絹，云門善解裁長，雪竇偏能補短，三尊宿各有長處，衲僧家畢竟取何人作則？但愿春風多著力，一時吹入我門來。若也恁麼會去，乃有殺活手，具通方眼，不唯報化門頭八面受敵，亦乃毘盧頂上十字縱橫；其或未然，不免重說偈言去也。衲僧巴鼻，圓明絕纇，直須推倒，卻要扶起。玉馬飲乾明月泉，泥牛耕破玻璃地，披毛戴角異中來，天上人間能幾幾？