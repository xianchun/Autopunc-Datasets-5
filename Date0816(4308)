十義書之所由作者，有宋景德之前，光明玄廣、略二本并行於世，錢唐慈光恩師制記，曰發揮，專解略本，謂廣本有十法觀心，乃後人擅添爾。天臺重解帝王之文，輙評謂有四失：一曰理乖，二曰義疏，三曰詞鄙，四曰事誤。廣破如續遺記也興，盛行於世，浙右學斅講習此文者眾，故得僝工鏤板，代學者傳寫之勞。住永嘉法明院第一代孫繼忠指授門人，以寫印二本對之評之，其義其中，法句欠剩，文字舛謬，昔趨廣智之庭，每蒙以提耳指掌。今約義斷文，輙濫評定，或有臧否，冀同學同見者更為學者指南耳。熙寧九年仲冬月既望日序。