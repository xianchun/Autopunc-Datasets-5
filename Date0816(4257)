此品意有四：一、次第者，上明字下之理，此品明理上之字，答上問云何解滿字，及與半字義。前問名字功德，正論此經，專解出世上上滿字；今品通論眾教，若半若滿，世間、出世間上上等文字。
開密者，他解：無常為半，常為滿。興皇彈云：如樝梨兩片，是半邊之滿。他又解：昔說無常，不名為滿；今教具說常與無常，是故名滿。又彈：若以常足無常者，一片梨足半片樝，應為一果者，此是足滿。興皇解：涅盤佛性之體，非常非無常、常無常具足，故名為滿。今明彼家彈舊，或為半邊，或為足滿，自說非常非無常、常無常為滿者，此亦是樝、梨、柹、栗四片合為一果。
今依此品開一切字悉是滿字，文云：如來出世，能滅半字，是故汝今應離半字，隨逐滿字，於一切法無閡無著。本對半明滿，既無有半，亦復無滿。當知字非字，以無字為滿字，文云：半字是諸經書、記論文章根本，又半字是煩惱言說根本。又云：滿字是善法根本，一切善法言論根本。異論、咒術、一切文字悉是佛說，非外道說。當知佛所說者，悉是內道正法，此以正法而為滿字。又云：若解文字，能令眾生口業清凈。佛性不爾，不假文字，然後清凈，佛性自凈。當知諸字悉是佛性，佛性非字非非字，而能字能非字，故稱滿字。
雖有三義，勿作三解，即字無字，無字即字，亦即非字非非字，具足無缺，不縱不橫，爾乃名滿。譬如金銀種種等寶，同入爐冶，俱成一器，而種種不失，亦名種種，亦名於一，一即種種，種種即一，亦復非一非種種，而一而種種。開一一字悉是佛性、法性、法界亦復如是，包一切字，不得一字一切字，而具一字一切字，豈隔半邊而非滿字？是則名為開秘說滿，從此立名，名。文中為三：一、略標字本；二、廣明字義；三、領解述成。
初文先總標異論咒術皆是佛說，有二解：一云根本皆在佛法之中，三寶、四諦、涅盤四德悉是佛法名教，長者去後，劫掠群牛，外道偷之，安其己典。二云是佛方便之說，如清凈法行經云：迦葉為老子，儒童為顏回，光凈為孔子。若如前解，佛則認歸；若如後解，方便施與；若開一切文字，皆佛正法，則非認非與云云。
迦葉白下，第二、廣明字義，有二番問答。初問如文。佛言下，如來重答，為三：初、明文理之本；持諸記論下，二、別明字本；凡夫人下，三、明學半得悟滿法。
迦葉復白下，第二番騰問請答。問如文。善男子！十四音下，如來答，為三：一、通明諸字；二、別釋半滿；三、結得失，亦是明無字之義。初又四：一、以音隨字，即是明音；二、以字隨音，即是明字；三、音字所因；四、音字利益。
初文音隨字者，十四音也。是十四音去，是也。古來六解，大為二涂：前四解禪，後二解復。一宗師云：書缺二字，師不能通，故無兩音，止有十二。二、招提足悉曇二字。三、梁武足涅盤二字，引經云：所言字者，名曰涅盤。四、開善云：於十二字中止取十字，除後庵、痾，謂是余聲故。經釋炮音，便云於十四音是究竟義，更取下魯、留、盧、樓四音，足為十四，插著中心，謂阿阿、伊伊、憂憂、魯、留、盧、樓、㖶、&#;等。五、莊嚴復解前十二為六音，後五五相隨。又取後三三相對中四字：耶、羅、和、賒，足前五成六，足上成十二，取羅沙娑訶羅為一遲音，魯、留、盧、樓為一速音，是為十四。六、冶城云：前兩兩相隨有六，次五五相隨有五，後三三相隨有三，合成十四音。
觀師云：古來六解，次第彈之。初云書缺二字者，外道師不解，反啟問太子，太子自知，今說涅盤豈不安二字，猶言書缺？彈招提者，悉曇通是外國十四音之總名，豈得將總足別？彈梁武者，涅盤亦云盤利涅隸盤那，此則六字，亦云般涅盤那，此則四字，何故止取兩字足之？彈開善者，除庵、痾兩字，足魯、留、盧、樓四字，若魯、留、盧、樓是音者，何不在音次第，而在字後安之？彈莊嚴者，經文現云十四音，何時云以字足音？音、字兩異，何得相混？莊嚴不成，冶城亦壞。
又河西以前，十二即是十二音，取後四字，合為二音。古經本云梨樓梨樓，即是四字為二音，足前為十四。
又梵本言字不言音，今十二字或十六字，隨世所用。
又一解云：初十二是音，後迦、佉下是字。
又一解云：初十二字有三事：一、字；二、語；三、音。因此字以為言論端首，然後方及余字，故言字本。初半字者，世法名半字，佛性名滿字。又以九部為半字，大乘為滿字。又云：梵本無半滿之言，但以事未成為半，成就為滿。興皇有半邊相足，無牽申等滿云云。
河西云：十二字喻之如飯，後二十五字喻之如羹，後九字攝持諸句，如守門人，亦如瓔珞，後九字亦字亦音。魯留下之二字，童蒙所不習學。
吸氣舌根，是第三、明諸字所因。皆有差別故，迦、佉等是舌本聲，多、他等是舌上聲，吒、侘等是舌頭聲，波、頗等是唇間聲，遮、車等是齒間聲，故言皆因舌齒差別。
如是字義下，第四、明字之利益。前舉字義，後明佛性，云不如是。又半字下，第二、別釋半滿，為三：先法；次譬；三、合。何等名下，第三、更明無字之義亦是得失。
後番領解、述成，如文。
河西云：、、三品，同明真應，文字半滿只是鳥喻常無常，常無常只是月喻隱顯，因字識理，達常無常，能隱能顯。今更次之，如來常依二諦、三諦說法，故知文字是佛教。即文字，達三諦，具足一教一切教，欲顯圓滿修多羅，故題。
次鳥喻者，依教立行，即雙流行二行，并觀一行一切行，下文云：復有一行是如來行。次之後，明二鳥共行，故成次第。亦是依教生智，智望於教，教即成境，由境發智，由智立行，教轉成境，智轉成行，故為次第。此品答云何共圣行？娑羅迦鄰提。此還舉鳥以況於行，以為答問。能喻是娑羅、迦鄰提，所喻是雙流共行。
舊解不同，或言娑羅是雙，迦鄰是鳥。然娑羅翻為堅固，何得言雙？或言娑羅是一只，鄰提是一只，此乃兩類，不得是雙。或言娑羅一雙，迦鄰提一雙，引下文云：鳥有二種，一名鴛鴦，二名鄰提。此乃兩類，為兩雙。或言娑羅翻為鴛鴦，問中問娑羅，答中答鴛鴦，類異義同，乃以鴛鴦替於娑羅。或言鄰提無翻，或翻為天鶴，引六卷云雁鶴、舍利。然漢不善梵音，只增爭競。意在況喻，取其雌雄共俱，飛息不離，以況一中無量，無量中一，非一非無量，而一而無量，呼為雙流，乃名共行。
問：為凡與凡共行，圣與圣共行，凡與圣共行？
他解云：觀生死無常，不識涅盤常；觀涅盤常，不識生死無常。二解不明，如但識金不識鍮，但識鍮不識金。若精識二物，乃是雙觀苦樂。我無我亦如是，圣如是行，凡亦如是，故言共行。
此不應爾，與譬相違。譬明二鳥俱游，如汝所釋，一鳥窮下之生死，一鳥窮高之涅盤，升沈碩乖，雙游不顯。假令二鳥但雙游下，不雙游高，游高不游下，雙游不成。
又一家引半滿約一法，雙游約二法，若取生死無常，佛果是常，共為滿者，兩物各異，梨、柰體別，安得是滿？夫雙游者，觀生死中有常無常，觀佛果中亦常無常，取生死涅盤兩常為一雙滿，取生死涅盤兩無常為一雙半，即是兩法共起，乃曰雙游。
今明義皆不爾。兩常俱起，乃是二雄俱飛，兩無常起，乃是二雌并飛，與譬相背，雙游不成。今言雙游者，生死具常、無常。涅盤亦爾，在下在高，雙飛雙息，即事而理，即理而事，二諦即中，中即二諦，非二中而二中，是則雙游義成，雌雄亦成。事理雙游，其義既成，名字、觀行乃至究竟雙游皆成，橫豎具足，無有缺減。此中備有凡凡共行、凡圣共行、非凡非圣共行，約人法分別俱成，以是義故，故言。文為二：先總次別。總又二：初略，後論義。略中，先譬後合。初譬中舉二鳥，譬常、無常，而合文以苦、無我合者，但是略耳。私謂：又顯義同，是故互出，具論應六。
次論義中，先問後答。答中先法後譬。初法中言異法是苦是樂者，舊云：生死異涅盤，涅盤異生死，故言苦樂。觀師言：前多斥倒，約豎以論常與無常，今品一時明常無常，只生死中有異法而說苦，有異法而說樂，乃至我無我亦如是。後譬五谷各異，成前異意。下別譬中云華葉無常而果是常者，非常住常。言華葉不定，故無常；果已定，故是常。借此以顯無常成常。
從如是諸種去，別說共行。又為三：一、就生死明無常；二、就涅盤明無我；三、雙就生死涅盤以明苦樂。然前兩是橫，後一是豎，理應備論，但文互現。初文又二：初正明二行，次結章。初正明中舉五譬，初譬又二：先譬次合。譬又三：一、譬；二、論義；三、領解。初萌芽譬生死中無常，熟時譬生死中常。次論義二：先問次答。答中明生死常與如來常異。三、迦葉下，領解，又二：先領解，次述成等，皆可見云云。
善男子！雖修一切下，二、合譬。未聞是經，皆言無常；聞是經已，皆云是常，豈非生死中具常無常？契經諸定者，修多羅翻名為契經，又是定藏，故言諸定。後四譬皆有合。次譬云金樸者，玉未理者名璞，金未理者亦名樸，此有木邊、玉邊之異。金未理者亦名礦，礦者，異金名也云云。招提呼為樸音，觀師呼為礦音，然樸字兩喚云云。
是故我言下，第二、結章。正應明常、無常，而復結言無我，欲明例爾。
迦葉白佛下，第二、就涅盤以明無我、我二行。無憂悲即有我，有憂悲即無我。文為二：先問後答。問為二：正問、結問。一往謂是無端之問，然佛說涅盤亦有無常，無常是有為，有為即憂悲。今問憂悲，是問涅盤有無常不。佛答為四：一、釋問；二、嘆理；三、重釋問；四、重嘆理。
初文二：先譬後合。譬中三：先正作譬；次更為譬作譬；三、還以譬合譬。初云無想天者是譬，次更舉樹神譬顯無想譬，即是為譬作譬。佛法亦爾下，以譬合譬。
二、復次，善男子！無想天下，嘆理甚深，先譬次合。如來實無憂悲，但於無中說有，眾生有苦，未得脫難，見佛有苦。既其有苦，即有憂悲；佛斷苦因，受第一樂，復無憂悲。有憂即無我，無憂即有我，若應物云如來有憂，實理即無。今問既示有悲，亦應有苦，如來心地不念眾生，應是無苦。
問：如來實無憂喜，汝何以云如來實喜？
今亦反問：佛無憂喜，何以定云如來無憂？我說如來實非憂喜，義說憂悲，此是不定之言。
三、譬如空中下，重釋問兩譬。先舉舍住譬，次舉幻師譬，皆先譬次合。初譬中有二：前為法作譬。心亦如是下，即為譬作譬。後復舉無想天壽，亦為譬作譬。如來憂悲下，正是合。譬如幻師下，次譬二譬合。
如來有憂及以無憂下，重嘆理。又四：一、法；二、譬；三、合；四、結。此即法說。譬如下人下，第二、譬說。若依毗曇，有三種度義：一、人度；二、根度；三、地度。下果不知上果，上果能知下，即是人度；鈍根不知中上，中上能知下，即是根度；初禪不知上禪，上禪能知下禪，即地度。成論不爾，互有知義，明獼猴尚見佛心，豈有鈍根不能知利？今亦有少分，故知；亦得言知不能具足知，故亦言不知。三、合譬，四、結，可尋。
復次，善男子下，第三、雙就生死涅盤以明苦樂，即是豎論。文中有二：先釋，後論義。就初釋中三，謂譬、合、結。此即譬說。二鳥，喻法身。子，譬眾生。盛夏水長，譬起倒。選擇高原者，病無常即須常藥，常為高原；病常即無常為藥，以無常為高原。即是非常非無常、常無常具足，能離諸倒。為長養者，譬令其解常無常理。然後隨本安隱而游，譬如來度訖，然後游諸覺華。如來出世下，第二、合譬。是名異法下，第三、結成。
迦葉白佛下，第二、論義。三番問答，具簡六行。初番又二：先問次答。問可見。此中又兼常無常、我無我等。佛言下，第二、如來答。又四：先舉二偈為答，次長行解釋。初中又二：初偈明生死、涅盤二果，次偈明生死、涅盤二因。初偈上半明涅盤果，下半明生死果，次偈亦爾，可見。次長行從若放逸者下，具釋上兩偈，如文。三、如人在地下，明下不知上，以明於苦，亦二，六月一周，陰陽相御，故有此食。經云修羅所為。
三、復次，譬如滿月者，明大小。先譬次合。初譬中云鍑口者，關西謂釜為鍑，關東謂鍑為釜。
四、復次，如羅睺去，是明善惡，亦明制戒。文為三：一、制止；二、輕重；三、如來教戒，皆有譬合。
五、復次，如人見月去，是明長短。亦有譬合。譬中諸天須臾見食者，此據四天王同見此月，忉利身光不須日月。六、復次，譬如明月下，是明樂厭。先譬次合。文云眾生若有貪、恚、愚癡，則不得稱為樂見者，為是眾生不樂見月，為是其月不樂見耶？解言兩意：一云直由三毒眾生不樂見月；二云月名不樂見，如作盜人自名其月為不樂見。
復次，譬如日出去，是第二、舉日。亦先譬次合。三時異者，佛法無秋，故言三時。二云佛法有秋，經言：秋耕為上。又云：過夏名秋，秋雨連霔。金光明云：三三本攝，足滿四時。律明三時，為簡賊住，今言三時，非簡賊住，為春秋同，不分為二。合譬有兩：初以如來壽命合，次以經教合，可尋。
譬如眾星者，第三、舉星喻。文為三：一、舉眾星；二、舉陰暗；三、舉彗星。皆先譬後合。前二可見。第三譬中言黑月者，優婆塞戒經云：十六日至三十日名為黑月。六卷云支斗星，梁武翻為惡相星，或作歲音，或作戌音，形如埽帚。世人或呼為刁，或呼為麻，謂其作除故布新之怪，即如辟支佛出無佛世。
復次，善男子！譬如日出下，第二、結嘆前喻。文為三：一、嘆。二、勸信。三、結嘆，又二：先嘆滅惡，次嘆義深。以是義下，勸信，又二：先勸信，次勸學。結嘆，如文。今用此三文，結三光喻，嘆教理行；結日喻，嘆常住教；結月喻，嘆常住理；結星喻，嘆常住行。
此品次第者，上有十三或十五問，是問佛事，佛答已竟。從此品去，有十九問，問菩薩事，佛皆答之。諸師或言此品答十二至十七問，今明答十二問，諸問不可備題，從初為名，故言菩薩。
釋菩薩義略有四重：一、三藏菩薩。從見釋迦佛，三事供養，名初發心；三阿僧只百劫修相，名為中心；坐菩提樹，名為後心。二、通菩薩。從初虛信諸法幻化，未沾理水，名乾慧地；理水沾神，伏斷見思，名為中心；游戲神通，凈佛國土，余有殘習微煙薄障，是名後心。三、別菩薩。從十信三十心是初心，十地是中心，等覺是後心。此三菩薩攝法不盡，退不攝一切眾生，進不攝佛根性人。四、圓菩薩。初謂理性菩薩、名字、觀行、相似、分真、究竟菩薩。始自理性，通諸眾生，終于妙覺，皆名菩薩。所以迦葉問云云何未發心，而名為菩薩者，故知不問前三菩薩，正問於圓。就圓菩薩不問五位，正問理性，故從所問得名，正是理性菩薩標品。
就如來答中，正答理性是未發心稱為菩薩。而此理性為因，涅盤教光為緣，從謗而信，轉成名字，名字即是發心菩薩，理性即是未發心者。問答之義，炳然在文，安作余解，豈會經宗？從此題名，故言。
然河西明此品答四問，同為一意，謂未發心者，因經發心，得見佛性。見佛性故，處眾無畏，乃至見佛性故，如醫療病，不為病污。今明經之圓意，靡所不通，何但答於四問而已？乃至見性，能為船師，能脫故皮，如天意樹等。佛性之力，無所不能，舉體皆通，而少於眉目。
今就答十二問為兩：先自行，次利他。初自行又二：先答生善，次答滅惡。初答生善中，先牒譬嘆經，旁答上問，次正合問。初嘆經旁答，文兩：一、旁答；二、料簡。
興皇云：以涅盤經力，令未發心者發心，又偪令發心，如夢羅剎，即是其義。若爾，乃是內因外緣令得發心，發心方乃名為菩薩，非未發心得菩薩名。又救云：先已聞經，中忘斯意，今蒙聲光，冥入其體，方能發心。發心之前，已是菩薩。今不用此解。何者？中忘之前已曾發心，若未曾發，何名中忘？若已曾發，已是發心，何謂未發名為菩薩？
涅盤光者，二解：一云佛放身光入彼毛孔，佛即涅盤，名涅盤光。二云以涅盤教詮理分明，喻之若光。闡提無善，光不入心，四重五逆善根微少，故言毛孔。光譬於教，毛孔譬信。契經者，修多羅藏，故舉三藏以彰劣，顯涅盤以為勝。又今經當機，勝余契經。
二、料簡中，先問次答。問中，先領嘆旨，次仰非，後作難。初領旨者，先領生善之嘆，即此品之前；次領滅惡之嘆，即前品之末。次仰非，如文。後作難，有三：一、作持犯等難；二、作賞善罰惡不等難；三、作難易難。
初何以故去，即持犯等難。若光入毛孔皆能發心，持戒、毀戒、修善、作惡有何等異？云云。次如來何故說四依義，是不等難。四依出世，正欲賞罰，若因光發心，何用賞罰？三、如佛言下，即難易難。上說熙連、三猶未解義，此即是難。今云經耳能除煩惱，此即是易。既不解義，焉能除惑？以此難難易。今明迦葉以別難圓，就別明義，則持犯、升沈、賞罰自異，云何得等？就圓為論，皆即佛性，何故不等？就別為言，積善方解。就圓為語，即理為解。故佛答云大事大德，即是圓意。
二、佛言去，答，又為兩：一、正答；二、釋答。初正答中二：初明去取，次正答。初中二：初簡闡提，次明其余皆能發心。然發心者，非是隨宜，乃是大福大事。二、釋答者，大福大事乃是秘藏如來佛性，此即不簡闡提，闡提寧非秘藏佛性？欲明名字等菩薩，故簡闡提，通取其余。欲明理性菩薩，故言秘藏如來性也。若無一家，圓別之義如何消經？云云。
從迦葉白佛下，第二、正答問，又兩：一、問；二、答。初問正是騰上作請，此有遠近：遠則騰初偈十二問，近騰品初之說。從佛告下，答，又二：初正答，後簡闡提。初正答又二：初因經致夢，次嘆經。初因經致夢者，即是答四位菩薩。除前置後，但答中四。何者？其問菩提因，正答其問，略舉四耳：得聞涅盤，是名字菩薩；夢見羅剎，寤已發心，即觀行菩薩；不墮三惡，人天續發，即相似菩薩；是大菩薩，即是分真，明文在此云云。次嘆經，可解。
二、從善男子去，舉十譬簡闡提。文為四：初一譬雙簡；次一譬別簡；三、四譬重雙簡；四、四譬重別簡。初譬除闡提，取善根，故言雙簡。虛空，譬法身。云，譬報身，。雷雨，譬應身說法。大地、下田、陂、池，譬四位菩薩。枯木、石山、高原、堆阜，喻於闡提不受佛教。次一譬唯簡闡提，是故云別。三、四譬中，初譬可見。第二譬中言藥樹王和乳酪六物者，舊云：依經作六行觀。若末教。又云：人，譬此經。雖無心欲聞，遇時聞者，必能斷惑。
譬如闇夜，是第七譬，昔教如夜，今教如明。
猶如天雨，是第八譬，八十者，三解：一云應言八千，如中八千得記是也，出經者誤為八十。二云外國本有八十人受記，此文不來故無。三云此非人數，乃是指於諸老聲聞年已朽邁，於法華中方得信解。後之兩解不可承用。若定以八十為數，數陜不該諸得記人；若定是年，何必并同有過有少，故不可用。
秋收冬藏，是第九譬，雖非正譬教，要因於教，得收藏故。聞他人子，是第十譬。醫，譬此經。使，譬弘者。又言是滅罪生福章句。他人子者，往是佛子，起逆起重，即成他子。非人所持，譬被外誘。卿若遲晚，我當自去者，譬弘經人不稱化緣，佛當自化。又遲晚者，即是差機。若能詣理，即是自往。
聾人，是第十一譬。
譬如良醫，是第十二譬。王，譬犯罪眾生。必死病者，譬必入惡道。王不信者，譬不受此教。不見腹內者，不見未來。下藥，譬懺悔昔罪。王不肯服，譬諸眾生不肯懺悔。以咒力故，令隱處生創者，譬經之力令於夢中見墮地獄云云。
復次，善男子下，有兩譬，是第二、說教之人。文為兩：先譬昔教主，後譬今教主。上十二譬亦爾，前一譬譬昔教，後十一譬譬今教。初中昔教云八術，今云過八。又下文中合譬皆以佛菩薩合之，以是得知譬今昔教主。
從譬如大船去，品中第五、答上生死大海中，云何作船師之問。前答除障，但自解縛，今答船師，能解他縛。前是因時藉經，獲自行力，今是果時藉經，有化他力。前是法身善逝力，今是應身應來力。文舉四譬：前二譬是正答，後兩譬嘆經助答。就初明船，未明船師，後譬具明船師及所度人。船譬涅盤，師即化主，所度之人即受化者。風及風王兩譬并嘆經教，如文。
復次，如蛇脫故皮，即答第六、應去之問。問云何舍生死，如蛇脫故皮，此中還舉蛇喻為答。文有兩譬：前蛇喻是正答，次金師譬助答。蛇譬譬一方應去，金師譬處處應來，處處應去云云。
復次，如庵羅樹下，是品中第七、答云何觀三寶，猶如天意樹。今還舉人間樹為答。天樹隨天欲見華果長短，悉隨天意，譬佛適緣，宜見生王宮，宜見滅雙樹云云。人樹三時榮枯不同，取其譬便，亦應無在。文為五：一、明佛身有三異；二、明如來密語；三、明興衰；四、勸立丈夫志；五、論起沒。前三是三寶：佛身是佛寶，密語是法寶，興衰是僧寶。然三寶有兩：一、體多約果人；別體并約因果。佛是果人，僧是因人，此中既云僧有興衰，即是別體。
初佛身譬，又三：初譬；次合；三、領解，可尋。
次善男子！如來密語下，明法寶。文有四：法、譬、合、結。莊嚴云：密是涅盤總名，不可別翻。如四非常，從大乘出於一無常，即備四義。各有其意，苦為破樂，乃至空為破有，智者應解如此密語。大乘亦爾，雖說一常，各有其意云云。今寄一事論密語者，佛但說一，具四種意，如說有句，即具於無、亦有亦無、非有非無，但作有解，不名智臣。此與四教義合，佛說生滅即不生滅，即亦生滅亦不生滅，即非生滅非不生滅，但作三藏生滅之解即非智臣。此義又與四門義合，有門乃至非有非無門云云。六卷譬與此異，三者、劍，四、澡盤云云。三、合譬中，先合無常，後合於常。初文具以四無常合四種語。以是義故，是正解脫去，是舉常教為合，亦四，而不與前相對：初明不動；次明無相；三、明常不變；四、佛性。雖有四種，只一涅盤亦如四句，只先陀婆。四、是諸比丘下，總結，可尋。
三、復次，如波羅奢樹下，雙明二寶衰相，為三：初明經無威德，即法衰；次比丘起過，即僧衰；三、深誡弘經，即是雙明二寶。
初文先譬後合。夫藥樹值雨，盡堪愈病；若值亢旱，樹死無力。正法亦爾，得好弟子弘宣此法，能破顛倒；值惡比丘，法即衰滅。二、復次，如來正法去，是比丘起過，即是僧衰。由末世惡人懈怠造過，令僧衰訛。三、如乳色一，知是眾生正因之性即一中道。次合譬中，還合上三：初合同一佛性；次而諸眾生下，合致疑；是諸眾生久後下，合解悟。次如金礦下，譬於證見。先譬後合，可見。
迦葉白下，第二、明有差別，兩番問答。
初問三乘同一佛性者，應同如來常住涅盤，不應灰斷，令三別異，文云：不同如來涅盤而般涅盤。有文云：不同如來涅盤不般涅盤。此二并得。同般者，同證常住。不般者，常住不變，何曾證入？次佛答意：為懈怠者說有三乘，實同如來一般涅盤。世若無佛者，假設之言，而實不爾，是故實無二乘涅盤。佛不出世，即有二乘，得二涅盤；佛若出世，并同如來，得一涅盤。第二番問答，如文。
迦葉言下，第三、雙領兩義。
迦葉言：云何性差別，即第四、重論差別，有三：初、二問答，佛仍無差別中作差別答。第三、迦葉復言下，問意者，既言聲聞佛性勝者，那忽凡夫前得記作佛？佛答意者，不以佛性故前作佛，有速愿者即速與記。
從迦葉復白下，是品中第九、答上云何諸菩薩，而得不壞眾。迦葉更牒問為請，次佛答中，還以護法為答。
迦葉白佛：何緣下，是品中第十、答上云何為生盲，而作眼目導。先騰唇口乾焦，即生盲義。佛答中，先答口爽，次答生盲。初云口爽者，不知三寶常住之味，名為口爽。口爽即是生盲。若計定有，檢覓即無。從復次，善男子下，答生盲。盲故，即是不識。不識手足者，不識身內之佛性也。
復次，如來常為下，是品中第十一、答上云何示多頭之問。佛答如來示種種身，即是多頭；說種種法，即是多舌云云。
復次，如人生子下，是品中第十二、答上云何說法者，增長如月初之問。前舉月問佛，今約生子悉有增長答之。十六月者，二解：一云十個六月，即是五歲；二解始經十六月，即是過周四月，在文可見。