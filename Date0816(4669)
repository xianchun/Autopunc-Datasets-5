四、重以偈頌五：初、頌喻十：初、頌喻本佛欲重宣此義，而說偈言：譬如長者，有一大宅。
譬佛王三界。
其宅久故至止住其中。
大宅，譬三界。堂舍，譬人身。三界之相，其來無始，故曰久故。五濁同會，故曰頓弊。五陰堂舍虛幻架構，危而易傾。命無牢強，若柱根之摧朽。質非貞固，類梁棟之傾斜。無明為基，所以成是堂也。余緣為陛，所以入是堂也。是十二緣念念變異，故曰基陛頹毀。壁圮坼，譬四大之衰謝。泥涂阤落，譬皮膚之皴皺。覆苫，譬毛發。椽梠，譬骸骨。苫，茅覆也。阤，壞也。亂墜、差脫，皆敗壞之狀，此其外相也。其內則關膈府藏，周障屈曲，膿血便利，雜穢充遍。其弊敗不凈若此，而俗尤癡愛貪著，故詳喻之。五百人者，五道眾生所共有也。椽梠一類，在檐曰椽，在脊曰梠。椽從緣，相緣屬也。梠從呂，如脊骨也。
三、頌怖畏相四：一、喻三毒相結文云其舍恐怖，變狀如是是也。
鴟梟鵰鷲至交橫馳走。
身為苦器，主殺、盜、婬，謂之三業。意為苦本，主貪、嗔、癡，謂之三毒。身三、意三相資而互具也。今鴟等八鳥，譬貪毒而具三業。鴟噉生類，土梟相食，具殺貪也。鵰善搏兔，鷲食死屍，具盜貪也。烏、鵲、鳩、鴿傳沫自運，具淫貪也。余皆可推。
蚖等六蟲，譬嗔毒。蚖，元也，為毒之首，蛇同類，其性多嗔。蝮，復也，晝不能視，觸之則復而螫人，人得復而殺之。蝎，多處陰而不可知。蜈蚣、蚰蜒，善伏而含毒。凡嗔之類如此。或天性之嗔毒，如蚖蛇。或觸之而後嗔人，如蝮。或非色作慍現，徒陰險以嗔人，潛伏以毒人，如蝎、蜈蚣之類是也。
守宮等六蟲，譬癡毒。守宮類蜥蝎，多在陰室。百足名蚿蝎之類，多足而行不進。鼬鼠之類，能由穴噉鼠。貍狐之類，老為精魅。鼷甘口鼠，物遇食而不知痛傷。鼠多奸而善藏，癡者陰昧濡滯，潛傷奸伏，其狀如此。諸惡蟲輩，交橫馳走，譬三毒交擾，斗競不休也。
屎尿臭處至骨肉狼藉。
於身、受、心、法四念，失正為倒。屎尿臭處，不凈流溢，譬身倒也。觀身不凈如此，而俗以為香潔。蜣蜋諸蟲而集其上，譬受倒也。觀受是苦如此，而俗以為欲樂，遂於革囊眾穢，生美麗想，而惑著不舍，真若蜣蜋之集不凈也。狐、狼、野干咀嚼踐踏，譬心倒也。狐多疑，狼害物，野干變怪，倒心似之。觀心無常，則一切法皆不足戀，然且咀踐纏著，豈非倒耶？嚌嚙死屍，骨肉狼藉，譬法倒也。觀法無我，猶如死屍。由疑倒心，妄計窮詰，是謂嚌嚙。轉見倒妄，是謂狼藉也。野干類狐，巢危巖高木，群行夜鳴怪獸也。齒決曰嚌，斷骨曰嚙。
由是群狗至啀喍嗥吠。
狗性茍且，而善執守，譬識情執著也。群狗，譬六識。搏撮，即執取義。一切幻法無可愛樂，而六識妄著無異，群狗競搏死屍也。言由是者，由四倒而發六識，由六識而發三毒，展轉相資也。慞惶求食，譬識倒而發貪也。斗諍摣掣，譬識倒而發嗔也。啀喍嗥吠，譬識倒而發癡也。六識三毒倒妄相因，於諸幻境競執貪求，其狀如此。摣掣，相掣奪也。啀喍，拒物之惡聲也。
其舍恐怖，變狀如是。
四、頌怖畏難五：初、頌罔昧難結文云如是諸難是也。
處處皆有，魑魅魍魎。
言宅多怪物也。譬者性覺本明，離明而昧，曰魑魅。心本一真，物罔而二，曰魍魎。言處處者，人人性皆若是，此為起難之端，故首言之。
由罔昧而起無明，由無明而起三毒也。
夜叉惡鬼至甚可怖畏。
夜叉，此云苦活，譬無明識種，攬眾苦以自活。而戕害法身故，譬食噉人肉。毒蟲、禽獸，通譬三毒。孚乳產生，言其類日滋。各自藏護，譬畜積忿毒，不可凌犯。夜叉競來，爭取食之，譬互起無明，交相惱害。食之既飽，惡心轉熾，譬以三毒而資無明，猶以膏而益火，所以轉熾也。斗諍之聲，甚可怖畏，譬無明三毒彼此交攻，如夜叉之哄斗，真可畏也。孚，卵屬，以爪保之也。乳，胎屬，以乳哺之也。又孚乳，通保養義。
鳩盤茶鬼至怖狗自樂。
鳩盤茶，此云可畏，譬無常殺鬼也。土埵，譬地居欲界。一尺，譬色界。二尺，譬無色界。三界皆未免無常，故殺鬼往返，游行於其間，縱逸殺害，視殺如戲焉。言踞土埵，又言或時離地者，地居命促，故殺鬼以踞地為常；天居命長，故殺鬼或時而往。
捉狗兩足等者，狗譬識，兩足譬行想。蓋五蘊自識生行想，乃有所行，而識由行想取無常苦，如捉其兩足而撲之也。識為無常所苦，則行想顛倒，故譬以腳加頸也。怖狗自樂者，識為無常所怖，而殺鬼樂然無怖。所謂彼為衰殺，非衰殺也。
復有諸鬼至或復噉狗。
身大裸形，譬地獄難。經云：阿鼻地獄縱廣三十二萬里。罪人業力，身如鐵花，遍滿獄中，可謂其身長大也。墮此經歷八萬四千大劫，故曰常住。其中裸形叫呼，即地獄苦狀也。其咽如針，譬餓鬼難；首如牛頭，譬畜生難；或食人肉，或復噉狗，譬三惡道，不但傷害法身，亦乃苦楚識神也。
頭發髼亂，殘害兇險，饑渴所逼，叫喚馳走。
舉諸鬼可畏之狀，譬三惡道貌狀行業也。頭髼，貌惡也；兇險，行惡也；饑逼，業惡也。三者因果相召迭起，故譬叫喚馳走。
夜叉餓鬼至恐畏無量。
總明無明三毒，惡習熾盛，逐境無厭，伺隙而出，故譬饑急四向，窺看窗牖。古有六窗獼猴之喻，其意類此。
五、頌火逼輪轉五：初、火宅壞滅是朽故宅至不能自出。
三界無安，如朽故宅。唯佛能化，故屬於一人。眾生緣盡，佛遂示滅，才無善化，則煩惱增熾，故曰其人近出。於後火起，四面俱熾，譬生、老、病、死四相同逼也。棟梁爆摧，譬四支疾苦，又為無常所殺，故曰隨取而食也。既以苦逼而死，復以苦逼而生，未須臾間又遭殺苦，六趣生死凡皆若是也，悲哉！然生死由識為種，而依三毒言者，生死苦逼，皆由三毒而致故也。
又諸餓鬼，頭上火然，饑渴熱惱，周慞悶走。
圓覺云：眾生無始皆因婬欲而正性命。當知輪回愛為根本，愛欲為因，愛命為果。由於欲境起惑造業，是故復生地獄、餓鬼。今舉餓鬼，示愛欲之果也；頭上火然，示愛欲之因也。欲熾盛，為五欲之首，故譬頭上火然。饑渴熱惱，周慞悶走，譬為欲業逼惱，又逐愛命，輪轉諸趣，無有窮已。
其宅如是，甚可怖畏，毒害火災，眾難非一。
夫生死循環，眾苦逼切，真若火宅可畏之狀。而俗以倒心自迷，徒惑欲愛，不知業因苦果皆自此起，沈湎其中，冥若大夢，故我大覺。依一身之苦器，初明三毒六識之苦相，次明無常三惡之苦難，終明業識輪回之苦本。喻而示之，使由樂而覺苦，怖果而絕因，則生死迅輪，庶幾停息。出火宅難，到無畏處，實導師慈父之至德也。
是時宅主至況復大火。
在門外立，譬如來已離三界火宅。驚入火宅，譬大悲愿力，示現大根能乘，以佑助正道，方便利生，并如前解。
諸子是時至自在無礙。
得一乘妙用，則不滯於一隅，故曰游於四方。不縛於諸法，故云嬉戲快樂。蓋戲者之於物，毋意毋必，調而應，偶而會，曾無縛著之心。道人於一切法若嬉戲，然乃能自在無礙。
二、頌法合十：一、頌合譬本告舍利弗：我亦如是，眾圣中尊，世間之父。
一切眾生至猶如火宅。
眾苦充滿，甚可怖畏。
常有生老病死憂患。
如是等火，熾然不息。
如來已離至能為救護。
雖復教詔，而不信受，於諸欲染，貪著深故。
以是方便至出世間道。
出世間道，且令脫三界苦，未與開佛知見。
是諸子等至不退菩薩。
此因三乘得出世間者也。不退，指地前菩薩，皆權果也。三明者，過去宿命、現在天眼、未來漏盡。除三際愚，故謂之明，即六通之三也。六通，加天耳、他心、神境。
汝舍利弗至得成佛道。
為其以權果為決定，故說一乘而進之。
是乘微妙至直至道場。
贊一乘德也。妙契佛心，所以悅可。一切眾生至供養禮拜，令尊敬一乘也。無量億千至及佛余法，指一乘所具也。諸力解脫，即十力諸解脫也。得如是乘，直至道場，示一乘之利也。得是乘者，得智慧日，照生死夜等。頃久劫超情量數，於一切法優游自在，故云日夜劫數，常得游戲。直至道場，謂直下座道樹成正覺也。
以是因緣，十方諦求，更無余乘，除佛方便。
結顯一乘也。
三、牒明三：一、牒喻警眾告舍利弗至令出三界。
我雖先說至皆是菩薩。
我雖先說至而實不滅，牒昔權也。今所應作，唯佛智慧，明今實也。不滅，言非真證也。若有菩薩已下，謂能以大心聽此實法，則知諸佛雖說三乘，皆為化菩薩故。
若人小智至名得解脫。
牒明所以說四諦之意也。四諦之初，為治小智愛欲，故說苦諦，使知厭離苦，即生老病死由愛欲起也。二、為眾生深著苦因，故說集諦，使知伏斷集。即煩惱、惑、業為苦之因，為其深著故，方便說集諦，以導之使知舍離也。道音：導。三、為滅苦本，絕其依止，故說滅諦，使滅盡貪欲生死諸苦，即小乘涅盤也。四、為求證滅，故說道諦，使知進修道者，略即戒、定、慧，廣即三十七品。覺觀之法，乃離苦脫縛之道也。四法皆謂之諦者，其義諦實當理無差，故遺教云：日可令冷，月可令熱，佛說四諦不可令異。
是人於何至令至滅度。
牒上解脫非真也。離虛妄為解脫，即厭有著空者也。得一切解脫，即無厭無著者也。為其猶有厭著，故說是人未實滅度。以有厭著，非無上道，故不欲令證也。
我為法王至世間故說。
結答大眾，使知佛之出現說法之意，而求其安隱利益也。法印，即所謂實相印。
五、擇機宣傳三：一、大機在所游方至阿鞞跋致。
勿妄宣傳，為非小智所堪。能隨喜受，當知是大菩薩。阿鞞致，此云不退，指地上菩薩也。
若有信受至力所不及。
供佛言夙福之厚，聞法言夙因之深，故能信此。我、汝、比丘、菩薩，指靈山法眾也。謂在所宣傳，能信汝說，即見靈山法會宛爾常存也。若深智以現量證之，則觸事而真；淺識以情見分別，故迷惑不解。
汝舍利弗至非己智分。
聲聞力雖不及，然許以信入故。凡能隨順非其智分所能，皆信力爾，故須擇信機宣傳也。前云是法不可示，言辭相寂滅，而獨許信力堅固者能解此。又計舍利弗等，以信得入，以信隨順，當云何信耶？傳曰：不言而信者，天也。又曰：有諸己之謂信。今欲解言辭相寂之法，當依不言之信，信乎己而已，即華嚴五位之初，十信是也。彼依自性不動智以立信體，令信自心與佛無異，由是覺了智相不動，萬法不遷，因果不移，圣凡不二，心境㳷然，印契實相一切相應，是謂不言之信也。能發是信，頓翻無明業識，見聞覺知成一切種智矣，則於此經以信得入，以信隨順者，如此。
三、非機三：一、非機人又舍利弗至亦勿為說。
憍怠計我，即外道無信者。凡淺著欲，即凡夫無信者。皆在所擇。
若人不信至而懷疑惑。
此經所詮，即人人妙性，是謂佛種。不信而毀，則佛種斷滅。業種增熾，則說之不如其己。蓋信而後言，未信則以為厲己，故頻蹙也。又未信則以為謗己，故疑惑也。
三、非機報二：初、總標夫心者，萬形之模范。業者，一心之影響。三世善惡，一唯心造，如器出模，無不相類，如影隨形，在處莫逃。故謗經罪報，各從其類，如下所列。
汝當聽說至汝今復聽。
二、別釋四：一、地獄報其人命終至至無數劫。
此斷佛種之報也。自斷佛種，故永沈幽趣。劫盡更住，謂一劫命盡，復生地獄，獄報劫數如是之長者。失性隨業，如石投水，易沈難浮，其勢然也。
從地獄出至受斯罪報。
狗由茍且害正，野干由狐疑不信，此毀謗疑惑之報也。又縈疥癩之病，觸嬈之害，乃至楚毒鞭撲，瓦石打擲，此輕賤憎嫉之報也。&#;音：屈，白禿也。黧黮，黑雜色。嬈，擾弄也。
若作馲駝至獲罪如是。
非毀正乘，故召駝驢乘負之報。疑情偏見，故召野干一目之報。來入聚落，即業力所使，自求打擲也。蟒，大蛇，性多嗔，乃憎嫉結恨之報。聾無聞，騃無識，亦不信之類也。
若得為人至橫羅其殃。
蔑智慧明，故六根暗鈍。毀正法身，故矬短丑陋，手拘攣，足跛躄也。有所言說等，即謗誹口業之報。附而不親乃至橫遭殃罪者，為不順正理故，報皆乖背也。上明業報，次明難報。
如斯罪人至獲罪如是。
不見佛，不聞法，皆難報也。園觀、舍宅，譬游處，於是不暫離也，是謂常生難處。
若得為人至獲罪如是。
以病為衣服，言難脫諸衰也。身常不凈，婬熾不擇，由棄舍凈業，增長惡習。
四、通結三：初、非機告舍利弗至莫說此經。
若有利根至乃可為說。
精確鉆仰，如求舍利。
告舍利弗至妙法華經。
如上正機、正行不可勝舉，聊示大略，使以類擇，授之正法也。