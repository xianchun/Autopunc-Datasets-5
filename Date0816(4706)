我聞如是：
一時，佛游舍衛國，在勝林給孤獨園。
爾時，有一比丘在遠離獨住，閑居靜處，宴坐思惟，心作是念：世尊慰勞共我語言，為我說法，得具足戒而不廢禪，成就觀行於空靜處。於是，比丘作是念已，則於晡時從宴坐起，往詣佛所。
世尊遙見彼比丘來，因彼比丘故，告諸比丘：汝等當愿世尊慰勞共我語言，為我說法，得具足戒而不廢禪，成就觀行於空靜處。比丘！當愿我有親族，令彼因我身壞命終，必昇善處，乃生天上，得具足戒而不廢禪，成就觀行於空*靜處。比丘！當愿諸施我衣被、飲食、床榻、湯藥、諸生活具，令彼此施有大功德，有大光明，獲大果報，得具足戒而不廢禪，成就觀行於空靜處。
比丘！當愿我能忍饑渴、寒熱、蚊虻、蠅蚤、風日所逼，惡聲、捶杖亦能忍之，身遇諸疾，極為苦痛，至命欲絕，諸不可樂，皆能堪耐，得具足戒而不廢禪，成就觀行於空靜處。比丘！當愿我堪耐不樂，若生不樂，心終不著，得具足戒而不廢禪，成就觀行於空靜處。比丘！當愿我堪耐恐怖，若生恐怖，心終不著，得具足戒而不廢禪，成就觀行於空*靜處。比丘！當愿我若生三惡不善之念──欲念、恚念、害念，為此三惡不善之念，心終不著，得具足戒而不廢禪，成就觀行於空靜處。
比丘！當愿我離欲、離惡不善之法，至得第四禪成就游，得具足戒而不廢禪，成就觀行於空*靜處。比丘！當愿我三結已盡，得須陀洹，不墮惡法，定趣正覺，極受七有，天上人間七往來已，便得苦邊，得具足戒而不廢禪，成就觀行於空靜處。比丘！當愿我三結已盡，淫、怒、癡薄，得一往來天上人間，一往來已，便得苦邊，得具足戒而不廢禪，成就觀行於空靜處。比丘！當愿我五下分結盡，生於彼間，便般涅盤，得不退法，不還此世，得具足戒而不廢禪，成就觀行於空*靜處。
比丘！當愿我息、解脫，離色得無色，如其像定，身作證成就游，以慧而觀斷漏、知漏，得具足戒而不廢禪，成就觀行於空*靜處。比丘！當愿我如意足、天耳智、他心智、宿命智、生死智，諸漏已盡而得無漏，心解脫、慧解脫，於現法中自知自覺，自作證成就游：生已盡，梵行已立，所作已辦，不更受有，知如真，得具足戒而不廢禪，成就觀行於空*靜處。
於是，彼比丘聞佛所說，善受善持，卽
從座起，稽首佛足，繞三匝而去。彼比丘受佛此教，閑居靜處，宴坐思惟，修行精勤，心無放逸。因閑居靜處，宴坐思惟，修行精勤，心無放逸故，若族姓子所為，剃除須發，著袈裟衣，至信、舍家、無家、學道者，唯無上梵行訖，於現法中自知自覺，自作證成就游：生已盡，梵行已立，所作已辦，不更受有，知如真。彼尊者知法已，至得阿羅訶。
佛說如是，彼諸比丘聞佛所說，歡喜奉行！
