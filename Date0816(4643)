善男子！譬如有王告一大臣至以是故說色為佛性。
僧亮曰：各以手觸者，譬聞見也。同不說象體，偏見非象，亦非不說者，各得其分，非不說也。色是佛性者，正因性異，成果亦異，以偏著為失也。如金色是一，盤蛇為異也。
僧宗曰：第二翻也，明如來說性不同，凡夫既真而無謬，故應修也。王者譬佛，臣者譬常住經教，象譬教下理也。盲者隨所觸而說象，眾生無慧，乃計陰說我也。說離陰有我者，此計太過，下當非之也。非即六法，不離六法者，以五陰成假名人，佛性在果，豈即六法非因，無以感果，故言不離也？
寶亮曰：盲人觸象，若一一而望，不得象體，然復不得離此而有象也。外道凡夫捉五陰及離陰，一一計非佛性，然始終不離此六法也。有諸外道雖說有我，而實無我者，破第六別計五陰外有我，謂五陰假合，名為眾生，無別五陰外有我也。
或有說言，受是佛性至乃至非我不離我。
僧亮曰：上舉色，今舉心歷心，稱四陰也。
善男子！有諸外道雖說有我至第一義空，故名佛性。
僧亮曰：就惑情為離也。故是即陰我相續不斷耳。後還正之，謂離陰別我也。
善男子！大慈大悲名為佛性至佛性者，即是如來。
僧亮曰：說緣因性，眾生必得，故名有也。相續不異，即如來也。
僧宗曰：第三、出佛性體也。
寶亮曰：第四、歷緣因，四無量行即是緣因，善菩薩常行，如影隨形也。佛性名如來者，行四無量，近得初住一字之地，遠則圓滿得佛，故名如來也。
佛性者，名大信心至一切眾生悉有佛性。
僧亮曰：舉六法門，助顯其旨也。
善男子！如上所說種種諸法至一切眾生悉有佛性。
僧亮曰：總結上旨也。
善男子！若說色是佛性者至乃至說識亦復如是。
僧亮曰：若說色是佛性，余非者，邪見眾生聞必起倒也。
善男子！若諸眾生了佛性者至兼復贊嘆、禮拜、問訊議，顯勸修之旨不虛也。
師子吼菩薩言：世尊至得阿耨多羅三藐三菩提。
僧亮曰：師子吼領，并敘時眾得利益，佛即印述也。
師子吼言：世尊！云何不退至阿耨多羅三藐三菩提。
僧宗曰：此下修道之第七也。向以有性故，所以勸修。言修行者，功業轉深，不復退轉。若不能深識經旨者，則有退轉也。如此苦行，多是住前，言因經修行，無利益事尚為之，豈況有益而當不為？此明人於經修行，得其理味，永不復退也。
寶亮曰：此下修道之第七，正出修道人相。上來雖勸其修道，諸人咸然，不知修道之法，佛今略示其相，若能作如此苦行者是也。
善男子！菩薩摩訶薩至是名不退菩提之相。
僧亮曰：第七、不退相門也。修道必生死，但生死多難，不能自知退與不退。次辨不退相也。
復次，善男子！菩薩摩訶薩至是故復名不可思議。
僧亮曰：第八、嘆不退菩薩不思議德也。受後邊身者，上說具煩惱性地解地，今說後身義其始終，但舉其兩端耳。
僧宗曰：第八、明上地菩薩備諸勝德也。
寶亮曰：嘆修道人之德也。人謂苦不可忍，今云若能立心修道，雖為眾生受苦，如三禪樂也。
善男子！大涅盤經亦復如是至彼大海，有八不思議。
僧亮曰：第九、嘆經。佛及菩薩功德智慧，經實其本，故贊嘆也。
僧宗曰：上言人由經益，則經有資成人義，故次嘆也。
寶亮曰：海有八德，以譬經也。一者、因眾生之福，海則漸深，眾生有感，所以經教次第，從淺至深也；二、逐風而行，諸佛菩薩隨緣而化也；三、河水入者，明涅盤納眾命之器也。下去類爾也。
師子吼言：世尊若言如來至云何獨令我受化身。
僧亮曰：第十、嘆佛也。以經典佛說理應嘆也。但說由慈生，故先問也。
寶亮曰：四生之中，化生最勝，而佛為眾生故胎生，恩德之重，所以致嘆也。
爾時，師子吼菩薩合掌長跪，右膝著地，以偈贊佛：
僧宗曰：如來是王化之主，道被蒼生，所以最後興嘆也。
如來無量功德聚至能吼無量師子吼。
僧亮曰：彼國以偈為詠歌也。蓋盛德之至道也。
弘安八年乙酉三月十日於西大寺寶塔院，為補闕書寫之畢。唐人誠心。