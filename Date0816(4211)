第一戒者，不得不忠、不孝、不仁、不信，當盡節君親，推誠萬物。
第二戒者，不得陰賊潛謀，害物利己，當行陰德，廣濟群生。
第三戒者，不得殺害含生，以充滋味，當行慈惠，以及昆蟲。
第四戒者，不得淫邪敗真，穢慢靈炁，當守真操，使無缺犯。
第五戒者，不得敗人成功，離人骨肉，當以道助物，令九族雍和。
第六戒者，不得讒毀賢良，露才揚己，當稱人之美善，不自伐其功能。
第七戒者，不得飲酒過差，食肉違禁，當調和氣性，專務清虛。
第八戒者，不得貪求無厭，積財不散，當行節儉，惠恤貧窮。
第九戒者，不得交游非賢，居處雜穢，當慕勝己，棲集清虛。
夫初心出家，未能獨立，須仗叢林，或結道伴，遞相扶持，不至偏頗。然友分三等，有雲朋霞友，有良朋知友，有狂朋惦友。凡有志節、鍊心地、究罪福、絕塵情，逍遙方外，同志相求，遂與為友，此等謂之雲朋霞友，以其心與雲霞相似，塵事礙他不住故也。又有習學經書，高談闊論，此等謂之良朋知友，以其不鍊心，亦不能作惡故也。又有一等，不治心地，不習經典，不顧罪福，出語乖訛，作事狂橫，觸著一毫，便起爭𨷵，誇強逞俊，恃力恃勝，欺壓良善，相率成黨，此等謂之狂朋恠友。此三等人身謝之後，各有安置去處，隨其功業，各得受報。其雲朋霞友，昇入無形，遊宴玉京，或為神仙，或為天官；其良朋知友，塵心未盡，不出人倫；其狂朋恠友，受了十分供養，全無功德，填還口債，或墮酆都，或墮旁生，輪迴苦惱，若到如斯，悔之何及。如上三友，宜審擇焉。學者思之，各尋長便，當慕勝己，棲集清虛，不負父母遺子出家之心，不孤聖朝開教度人之意，所宜體悉，庶獲成功。
第十戒者，不得輕忽言笑，舉動非真，當持重寡辭，以道德為務。
