毛詩序：卷阿，召康公戒成王也。言求賢用吉士也。
卷阿有卷者阿，飄風自南。豈弟君子，來游來歌，以矢其音。伴奐爾游矣，優游爾休矣。豈弟君子，俾爾彌爾性，似先公酋矣。爾土宇昄章，亦孔之厚矣。豈弟君子，俾爾彌爾性，百神爾主矣。爾受命長矣，茀祿爾康矣。豈弟君子，俾爾彌爾性，純嘏爾常矣。有馮有翼，有孝有德，以引以翼。豈弟君子，四方為則。顒顒卬卬，如圭如璋，令聞令望。豈弟君子，四方為綱。鳳皇于飛，翽翽其羽，亦集爰止。藹藹王多吉士，維君子使，媚于天子。鳳皇于飛，翽翽其羽，亦傅于天。藹藹王多吉人，維君子命，媚于庶人。鳳皇鳴矣，于彼高岡。梧桐生矣，于彼朝陽。菶菶萋萋，雝雝喈喈。君子之車，既庶且多。君子之馬，既閑且馳。矢詩不多，維以遂歌。
卷阿，十章：六章，章五句；四章，章六句。
豈弟，延文本作愷悌。下同。延文本無爾字。雝雝，唐石經、延文本並作雍雍。