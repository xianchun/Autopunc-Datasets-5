復次，舍利子！諸菩薩摩訶薩修行布施波羅蜜多時，以應一切智智心而修布施波羅蜜多，以無所得而為方便，與一切有情同共回向阿耨多羅三藐三菩提，於身命等都無所吝。舍利子！如是名為諸菩薩摩訶薩修行布施波羅蜜多時，擐布施波羅蜜多大功德鎧。
復次，舍利子！諸菩薩摩訶薩修行布施波羅蜜多時，以應一切智智心而修布施波羅蜜多，以無所得而為方便，與一切有情同共回向阿耨多羅三藐三菩提，於布施行不起聲聞、獨覺作意。舍利子！如是名為諸菩薩摩訶薩修行布施波羅蜜多時，擐凈戒波羅蜜多大功德鎧。
復次，舍利子！諸菩薩摩訶薩修行布施波羅蜜多時，以應一切智智心而修布施波羅蜜多，以無所得而為方便，與一切有情同共回向阿耨多羅三藐三菩提，於布施法信忍欲樂。舍利子！如是名為諸菩薩摩訶薩修行布施波羅蜜多時，擐安忍波羅蜜多大功德鎧。
復次，舍利子！諸菩薩摩訶薩修行布施波羅蜜多時，以應一切智智心而修布施波羅蜜多，以無所得而為方便，與一切有情同共回向阿耨多羅三藐三菩提，於布施行勤修不息。舍利子！如是名為諸菩薩摩訶薩修行布施波羅蜜多時，擐精進波羅蜜多大功德鎧。
復次，舍利子！諸菩薩摩訶薩修行布施波羅蜜多時，以應一切智智心而修布施波羅蜜多，以無所得而為方便，與一切有情同共回向阿耨多羅三藐三菩提，於布施行一心回向一切智智，不雜聲聞、獨覺作意。舍利子！如是名為諸菩薩摩訶薩修行布施波羅蜜多時，擐靜慮波羅蜜多大功德鎧。
復次，舍利子！諸菩薩摩訶薩修行布施波羅蜜多時，以應一切智智心而修布施波羅蜜多，以無所得而為方便，與一切有情同共回向阿耨多羅三藐三菩提，於布施法住如幻、如夢、如像、如響、如光影、如空花、如尋香城、如變化事想，不見施者、受者、施物。舍利子！如是名為諸菩薩摩訶薩修行布施波羅蜜多時，擐般若波羅蜜多大功德鎧。
舍利子！是菩薩摩訶薩修行布施波羅蜜多時，具擐六種波羅蜜多大功德鎧。舍利子！若菩薩摩訶薩以應一切智智心修行布施波羅蜜多時，於六波羅蜜多相不取不著，當知是菩薩摩訶薩擐大功德鎧。舍利子！如是名為菩薩摩訶薩為欲利樂一切有情，擐大功德鎧。
復次，舍利子！諸菩薩摩訶薩修行凈戒波羅蜜多時，以應一切智智心而修凈戒波羅蜜多，以無所得而為方便，與一切有情同共回向阿耨多羅三藐三菩提，為護凈戒，於諸所有都不戀著。舍利子！如是名為諸菩薩摩訶薩修行凈戒波羅蜜多時，擐布施波羅蜜多大功德鎧。
復次，舍利子！諸菩薩摩訶薩修行凈戒波羅蜜多時，以應一切智智心而修凈戒波羅蜜多，以無所得而為方便，與一切有情同共回向阿耨多羅三藐三菩提，於凈戒行尚不趣求聲聞、獨覺，況異生地。舍利子！如是名為諸菩薩摩訶薩修行凈戒波羅蜜多時，擐凈戒波羅蜜多大功德鎧。
復次，舍利子！諸菩薩摩訶薩修行凈戒波羅蜜多時，以應一切智智心而修凈戒波羅蜜多，以無所得而為方便，與一切有情同共回向阿耨多羅三藐三菩提，於凈戒法信忍欲樂。舍利子！如是名為諸菩薩摩訶薩修行凈戒波羅蜜多時，擐安忍波羅蜜多大功德鎧。
復次，舍利子！諸菩薩摩訶薩修行凈戒波羅蜜多時，以應一切智智心而修凈戒波羅蜜多，以無所得而為方便，與一切有情同共回向阿耨多羅三藐三菩提，於凈戒行勤修不息。舍利子！如是名為諸菩薩摩訶薩修行凈戒波羅蜜多時，擐精進波羅蜜多大功德鎧。
復次，舍利子！諸菩薩摩訶薩修行凈戒波羅蜜多時，以應一切智智心而修凈戒波羅蜜多，以無所得而為方便，與一切有情同共回向阿耨多羅三藐三菩提，於凈戒行專以大悲而為上首，尚不間雜二乘作意，況異生心。舍利子！如是名為諸菩薩摩訶薩修行凈戒波羅蜜多時，擐靜慮波羅蜜多大功德鎧。
復次，舍利子！諸菩薩摩訶薩修行凈戒波羅蜜多時，以應一切智智心而修凈戒波羅蜜多，以無所得而為方便，與一切有情同共回向阿耨多羅三藐三菩提，於凈戒法住如幻、如夢、如像、如響、如光影、如空花、如尋香城、如變化事想，於清凈戒不恃不著，於破戒惡不厭不取，由持與犯本性空故。舍利子！如是名為諸菩薩摩訶薩修行凈戒波羅蜜多時，擐般若波羅蜜多大功德鎧。
舍利子！是菩薩摩訶薩修行凈戒波羅蜜多時，具擐六種波羅蜜多大功德鎧。舍利子！若菩薩摩訶薩以應一切智智心修行凈戒波羅蜜多時，於六波羅蜜多相不取不著，當知是菩薩摩訶薩擐大功德鎧。舍利子！如是名為菩薩摩訶薩為欲利樂一切有情，擐大功德鎧。
復次，舍利子！諸菩薩摩訶薩修行安忍波羅蜜多時，以應一切智智心而修安忍波羅蜜多，以無所得而為方便，與一切有情同共回向阿耨多羅三藐三菩提，為成安忍，於身命等，無所戀著。舍利子！如是名為諸菩薩摩訶薩修行安忍波羅蜜多時，擐布施波羅蜜多大功德鎧。
復次，舍利子！諸菩薩摩訶薩修行安忍波羅蜜多時，以應一切智智心而修安忍波羅蜜多，以無所得而為方便，與一切有情同共回向阿耨多羅三藐三菩提，於安忍行不雜聲聞、獨覺、異生下劣作意。舍利子！如是名為諸菩薩摩訶薩修行安忍波羅蜜多時，擐凈戒波羅蜜多大功德鎧。
復次，舍利子！諸菩薩摩訶薩修行安忍波羅蜜多時，以應一切智智心而修安忍波羅蜜多，以無所得而為方便，與一切有情同共回向阿耨多羅三藐三菩提，於安忍法信忍欲樂。舍利子！如是名為諸菩薩摩訶薩修行安忍波羅蜜多時，擐安忍波羅蜜多大功德鎧。
復次，舍利子！諸菩薩摩訶薩修行安忍波羅蜜多時，以應一切智智心而修安忍波羅蜜多，以無所得而為方便，與一切有情同共回向阿耨多羅三藐三菩提，於安忍行勤修不息。舍利子！如是名為諸菩薩摩訶薩修行安忍波羅蜜多時，擐精進波羅蜜多大功德鎧。
復次，舍利子！諸菩薩摩訶薩修行安忍波羅蜜多時，以應一切智智心而修安忍波羅蜜多，以無所得而為方便，與一切有情同共回向阿耨多羅三藐三菩提，攝心一緣修安忍行，雖遇苦事，而不異緣。舍利子！如是名為諸菩薩摩訶薩修行安忍波羅蜜多時，擐靜慮波羅蜜多大功德鎧。
復次，舍利子！諸菩薩摩訶薩修行安忍波羅蜜多時，以應一切智智心而修安忍波羅蜜多，以無所得而為方便，與一切有情同共回向阿耨多羅三藐三菩提，於安忍法住如幻、如夢、如像、如響、如光影、如空花、如尋香城、如變化事想，為欲修集一切佛法，為欲成熟一切有情，觀諸法空，不執怨害。舍利子！如是名為諸菩薩摩訶薩修行安忍波羅蜜多時，擐般若波羅蜜多大功德鎧。
舍利子！是菩薩摩訶薩修行安忍波羅蜜多時，具擐六種波羅蜜多大功德鎧。舍利子！若菩薩摩訶薩以應一切智智心修行安忍波羅蜜多時，於六波羅蜜多相不取不著，當知是菩薩摩訶薩擐大功德鎧。舍利子！如是名為菩薩摩訶薩為欲利樂一切有情，擐大功德鎧。
復次，舍利子！諸菩薩摩訶薩修行精進波羅蜜多時，以應一切智智心而修精進波羅蜜多，以無所得而為方便，與一切有情同共回向阿耨多羅三藐三菩提，勤修種種難行施行。舍利子！如是名為諸菩薩摩訶薩修行精進波羅蜜多時，擐布施波羅蜜多大功德鎧。
復次，舍利子！諸菩薩摩訶薩修行精進波羅蜜多時，以應一切智智心而修精進波羅蜜多，以無所得而為方便，與一切有情同共回向阿耨多羅三藐三菩提，精勤護持清凈禁戒。舍利子！如是名為諸菩薩摩訶薩修行精進波羅蜜多時，擐凈戒波羅蜜多大功德鎧。
復次，舍利子！諸菩薩摩訶薩修行精進波羅蜜多時，以應一切智智心而修精進波羅蜜多，以無所得而為方便，與一切有情同共回向阿耨多羅三藐三菩提，勤修種種難行忍行。舍利子！如是名為諸菩薩摩訶薩修行精進波羅蜜多時，擐安忍波羅蜜多大功德鎧。
復次，舍利子！諸菩薩摩訶薩修行精進波羅蜜多時，以應一切智智心而修精進波羅蜜多，以無所得而為方便，與一切有情同共回向阿耨多羅三藐三菩提，熾然勤修有利苦行。舍利子！如是名為諸菩薩摩訶薩修行精進波羅蜜多時，擐精進波羅蜜多大功德鎧。
復次，舍利子！諸菩薩摩訶薩修行精進波羅蜜多時，以應一切智智心而修精進波羅蜜多，以無所得而為方便，與一切有情同共回向阿耨多羅三藐三菩提，勤修種種靜慮等至。舍利子！如是名為諸菩薩摩訶薩修行精進波羅蜜多時，擐靜慮波羅蜜多大功德鎧。
復次，舍利子！諸菩薩摩訶薩修行精進波羅蜜多時，以應一切智智心而修精進波羅蜜多，以無所得而為方便，與一切有情同共回向阿耨多羅三藐三菩提，精進修行無取著慧。舍利子！如是名為諸菩薩摩訶薩修行精進波羅蜜多時，擐般若波羅蜜多大功德鎧。
舍利子！是菩薩摩訶薩修行精進波羅蜜多時，具擐六種波羅蜜多大功德鎧。舍利子！若菩薩摩訶薩以應一切智智心修行精進波羅蜜多時，於六波羅蜜多相不取不著，當知是菩薩摩訶薩擐大功德鎧。舍利子！如是名為菩薩摩訶薩為欲利樂一切有情，擐大功德鎧。
復次，舍利子！諸菩薩摩訶薩修行靜慮波羅蜜多時，以應一切智智心而修靜慮波羅蜜多，以無所得而為方便，與一切有情同共回向阿耨多羅三藐三菩提，住安靜心而行布施，令慳吝垢不復現前。舍利子！如是名為諸菩薩摩訶薩修行靜慮波羅蜜多時，擐布施波羅蜜多大功德鎧。
復次，舍利子！諸菩薩摩訶薩修行靜慮波羅蜜多時，以應一切智智心而修靜慮波羅蜜多，以無所得而為方便，與一切有情同共回向阿耨多羅三藐三菩提，由凈定力護持禁戒，令犯戒垢不復現前。舍利子！如是名為諸菩薩摩訶薩修行靜慮波羅蜜多時，擐凈戒波羅蜜多大功德鎧。
復次，舍利子！諸菩薩摩訶薩修行靜慮波羅蜜多時，以應一切智智心而修靜慮波羅蜜多，以無所得而為方便，與一切有情同共回向阿耨多羅三藐三菩提，住慈悲定而修安忍，令忿恚等不復現前。舍利子！如是名為諸菩薩摩訶薩修行靜慮波羅蜜多時，擐安忍波羅蜜多大功德鎧。
復次，舍利子！諸菩薩摩訶薩修行靜慮波羅蜜多時，以應一切智智心而修靜慮波羅蜜多，以無所得而為方便，與一切有情同共回向阿耨多羅三藐三菩提，安住靜定，勤修功德，令諸懈怠不復現前。舍利子！如是名為諸菩薩摩訶薩修行靜慮波羅蜜多時，擐精進波羅蜜多大功德鎧。
復次，舍利子！諸菩薩摩訶薩修行靜慮波羅蜜多時，以應一切智智心而修靜慮波羅蜜多，以無所得而為方便，與一切有情同共回向阿耨多羅三藐三菩提，依靜慮等引發勝定，令味亂障不復現前。舍利子！如是名為諸菩薩摩訶薩修行靜慮波羅蜜多時，擐靜慮波羅蜜多大功德鎧。
復次，舍利子！諸菩薩摩訶薩修行靜慮波羅蜜多時，以應一切智智心而修靜慮波羅蜜多，以無所得而為方便，與一切有情同共回向阿耨多羅三藐三菩提，依靜慮等引發勝慧，觀一切法皆如幻等，令諸惡慧不復現前。舍利子！如是名為諸菩薩摩訶薩修行靜慮波羅蜜多時，擐般若波羅蜜多大功德鎧。
舍利子！是菩薩摩訶薩修行靜慮波羅蜜多時，具擐六種波羅蜜多大功德鎧。舍利子！若菩薩摩訶薩以應一切智智心修行靜慮波羅蜜多時，於六波羅蜜多相不取不著，當知是菩薩摩訶薩擐大功德鎧。舍利子！如是名為菩薩摩訶薩為欲利樂一切有情，擐大功德鎧。
復次，舍利子！諸菩薩摩訶薩修行般若波羅蜜多時，以應一切智智心而修般若波羅蜜多，以無所得而為方便，與一切有情同共回向阿耨多羅三藐三菩提，不見施者、受者、施物，三輪清凈而行布施。舍利子！如是名為諸菩薩摩訶薩修行般若波羅蜜多時，擐布施波羅蜜多大功德鎧。
復次，舍利子！諸菩薩摩訶薩修行般若波羅蜜多時，以應一切智智心而修般若波羅蜜多，以無所得而為方便，與一切有情同共回向阿耨多羅三藐三菩提，不見持戒及破戒等，以無著心而修凈戒。舍利子！如是名為諸菩薩摩訶薩修行般若波羅蜜多時，擐凈戒波羅蜜多大功德鎧。
復次，舍利子！諸菩薩摩訶薩修行般若波羅蜜多時，以應一切智智心而修般若波羅蜜多，以無所得而為方便，與一切有情同共回向阿耨多羅三藐三菩提，不見能忍所忍等事，以勝空慧而修安忍。舍利子！如是名為諸菩薩摩訶薩修行般若波羅蜜多時，擐安忍波羅蜜多大功德鎧。
復次，舍利子！諸菩薩摩訶薩修行般若波羅蜜多時，以應一切智智心而修般若波羅蜜多，以無所得而為方便，與一切有情同共回向阿耨多羅三藐三菩提，觀一切法皆畢竟空，以大悲心而行精進。舍利子！如是名為諸菩薩摩訶薩修行般若波羅蜜多時，擐精進波羅蜜多大功德鎧。
復次，舍利子！諸菩薩摩訶薩修行般若波羅蜜多時，以應一切智智心而修般若波羅蜜多，以無所得而為方便，與一切有情同共回向阿耨多羅三藐三菩提，觀入、住、出定及定境皆畢竟空而修等至。舍利子！如是名為諸菩薩摩訶薩修行般若波羅蜜多時，擐靜慮波羅蜜多大功德鎧。
復次，舍利子！諸菩薩摩訶薩修行般若波羅蜜多時，以應一切智智心而修般若波羅蜜多，以無所得而為方便，與一切有情同共回向阿耨多羅三藐三菩提，於一切法、一切有情、一切波羅蜜多，住如幻、如夢、如像、如響、如光影、如空花、如尋香城、如變化事想，而修種種無取著慧。舍利子！如是名為諸菩薩摩訶薩修行般若波羅蜜多時，擐般若波羅蜜多大功德鎧。
舍利子！是菩薩摩訶薩修行般若波羅蜜多時，具擐六種波羅蜜多大功德鎧。舍利子！若菩薩摩訶薩以應一切智智心修行般若波羅蜜多時，於六波羅蜜多相不取不著，當知是菩薩摩訶薩擐大功德鎧。舍利子！如是名為菩薩摩訶薩為欲利樂一切有情，擐大功德鎧。舍利子！諸菩薩摩訶薩如是安住一一波羅蜜多，皆修六波羅蜜多，令得圓滿，是故名擐大功德鎧。
復次，舍利子！諸菩薩摩訶薩雖入諸靜慮及無量、無色定而不味著，亦不為彼勢力所引，亦不隨彼勢力受生。舍利子！是為菩薩摩訶薩修行靜慮波羅蜜多時，擐方便善巧般若波羅蜜多大功德鎧。
復次，舍利子！諸菩薩摩訶薩雖入諸靜慮及無量、無色定，住遠離見、寂靜見、空無相無愿見而不證實際，不入聲聞及獨覺地，勝伏一切聲聞、獨覺。舍利子！如是名為菩薩摩訶薩修行靜慮波羅蜜多時，擐方便善巧般若波羅蜜多大功德鎧。舍利子！以諸菩薩由為利樂一切有情，擐如是等大功德鎧故，復名摩訶薩。
舍利子！如是為欲利樂一切有情，擐大功德鎧菩薩摩訶薩，普為十方各如殑伽沙等世界諸佛世尊，於大眾中歡喜贊嘆，作如是言：某方某世界中，有某名菩薩摩訶薩，為欲利樂一切有情，擐大功德鎧，成熟有情，嚴凈佛土，游戲神通，作所應作。如是展轉，聲遍十方，天人等眾，聞皆歡喜，咸作是言：如是菩薩速當作佛，利益安樂一切有情。
尒時，具壽舍利子問滿慈子言：云何名為菩薩摩訶薩為欲利樂諸有情故，發趣大乘？
滿慈子言：舍利子！菩薩摩訶薩為欲利樂一切有情，擐六波羅蜜多大功德鎧已，復為利樂諸有情故，離欲惡不善法，有尋有伺，離生喜樂，入初靜慮具足住；尋伺寂靜，內等凈，心一趣性，無尋無伺，定生喜樂，入第二靜慮具足住；離喜住舍，具念、正知，身受樂，圣說住舍，具念樂住，入第三靜慮具足住；斷樂斷苦，先喜憂沒，不苦不樂，舍念清凈，入第四靜慮具足住。復依靜慮起慈俱心，行相廣大，無二無量，無怨無害，無恨無惱，遍滿善修，勝解周普，充溢十方，盡虛空，窮法界，慈心勝解具足而住，悲喜舍俱心勝解行相亦復如是。依此加行，復超一切色想，滅有對想，不思惟種種想，入無邊空，空無邊處具足住；超一切空無邊處，入無邊識，識無邊處具足住；超一切識無邊處，入無所有，無所有處具足住；超一切無所有處，入非想非非想處具足住。舍利子！是菩薩摩訶薩以無所得而為方便，持此靜慮、無量、無色，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
復次，舍利子！諸菩薩摩訶薩為欲利樂諸有情故，先自安住如是靜慮、無量、無色，於入、住、出諸行相狀，善分別知，得自在已，復作是念：我當以應一切智智心，大悲為上首，為斷一切有情諸煩惱故，說諸靜慮、無量、無色，分別開示，令善了知諸定愛味、過患、出離，及入、住、出諸行相狀。舍利子！是為菩薩摩訶薩依靜慮波羅蜜多修布施波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，說諸靜慮、無量、無色時，不為聲聞、獨覺心等之所間雜。舍利子！是為菩薩摩訶薩依靜慮波羅蜜多修凈戒波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，說諸靜慮、無量、無色時，於如是法信忍欲樂。舍利子！是為菩薩摩訶薩依靜慮波羅蜜多修安忍波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，修諸靜慮、無量、無色時，以自善根為有情故，回求無上正等菩提，於諸善根勤修不息。舍利子！是為菩薩摩訶薩依靜慮波羅蜜多修精進波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，依諸靜慮、無量、無色，引發殊勝等至、等持、解脫、勝處、遍處等定，於入、住、出皆得自在，不墮聲聞、獨覺等地。舍利子！是為菩薩摩訶薩依靜慮波羅蜜多修靜慮波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，修諸靜慮、無量、無色時，於諸靜慮、無量、無色及靜慮支，以無常行相、苦行相、無我行相、空行相、無相行相、無愿行相，如實觀察，不舍大悲，不墮聲聞及獨覺地。舍利子！是為菩薩摩訶薩依靜慮波羅蜜多修般若波羅蜜多，為欲利樂諸有情故，發趣大乘。
復次，舍利子！若菩薩摩訶薩以應一切智智心，大悲為上首，入慈定時，作如是念：我當拯濟一切有情，令得安樂。入悲定時，作如是念：我當救拔一切有情，令得離苦。入喜定時，作如是念：我當贊勸一切有情，令得解脫。入舍定時，作如是念：我當等益一切有情，令斷諸漏。舍利子！是為菩薩摩訶薩依無量定修布施波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，於四無量入、住、出時，終不趣向聲聞、獨覺，唯求無上正等菩提。舍利子！是為菩薩摩訶薩依無量定修凈戒波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，於四無量入、住、出時，不雜聲聞、獨覺作意，專心信忍欲樂無上正等菩提。舍利子！是為菩薩摩訶薩依無量定修安忍波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，於四無量入、住、出時，勤斷惡法，勤修善法，專趣菩提，曾無暫舍。舍利子！是為菩薩摩訶薩依無量定修精進波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，於四無量入、住、出時，引發種種等持、等至，能於其中得大自在，不為彼定之所引奪，亦不隨彼勢用受生。舍利子！是為菩薩摩訶薩依無量定修靜慮波羅蜜多，為欲利樂諸有情故，發趣大乘。
若菩薩摩訶薩以應一切智智心，大悲為上首，修四無量，於無量中，以無常行相、苦行相、無我行相、空行相、無相行相、無愿行相，如實觀察，不舍大悲，不墮聲聞及獨覺地。舍利子！是為菩薩摩訶薩依無量定修般若波羅蜜多，為欲利樂諸有情故，發趣大乘。舍利子！諸菩薩摩訶薩依如是等方便善巧修習六種波羅蜜多，為欲利樂諸有情故，發趣大乘。
復次，舍利子！若菩薩摩訶薩以應一切智智心，大悲為上首，具修一切種四念住、四正斷、四神足、五根、五力、七等覺支、八圣道支，以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，具修一切種空解脫門、無相解脫門、無愿解脫門，以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，具修一切種布施、愛語、利行、同事，以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，具修一切種五眼、六神通，以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，具修一切種佛十力、四無所畏、四無礙解、大慈大悲大喜大舍、十八佛不共法、一切智、道相智、一切相智，以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
復次，舍利子！若菩薩摩訶薩以應一切智智心，大悲為上首，無所得為方便，起內空智、外空智、內外空智、空空智、大空智、勝義空智、有為空智、無為空智、畢竟空智、無際空智、散空智、無變異空智、本性空智、自相空智、共相空智、一切法空智、不可得空智、無性空智、自性空智、無性自性空智。以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，無所得為方便，於一切法起非亂非定智。以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，無所得而為方便，於一切法起非常非無常智、非樂非苦智、非我非無我智、非凈非不凈智、非空非不空智、非有相非無相智、非有愿非無愿智、非寂靜非不寂靜智、非遠離非不遠離智。以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
復次，舍利子！若菩薩摩訶薩以應一切智智心，大悲為上首，無所得為方便，智不知過去，智不知未來，智不知現在，智非不知三世法。以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，無所得而為方便，智不知善，智不知不善，智不知無記，非不知三性法；智不知欲界，智不知色界，智不知無色界，非不知三界法；智不知學，智不知無學，智不知非學非無學，非不知學、無學、非學非無學法；智不知見所斷，智不知修所斷，智不知非所斷，非不知見所斷、修所斷、非所斷法。以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，無所得而為方便，智不知世間，智不知出世間，非不知世間、出世間法，以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。
若菩薩摩訶薩以應一切智智心，大悲為上首，無所得為方便，智不知色，智不知無色，非不知色、無色法；智不知有見，智不知無見，非不知有見、無見法；智不知有對，智不知無對，非不知有對、無對法；智不知有漏，智不知無漏，非不知有漏、無漏法；智不知有為，智不知無為，非不知有為、無為法。以無所得而為方便，與一切有情同共回向阿耨多羅三藐三菩提。舍利子！是為菩薩摩訶薩為欲利樂諸有情故，發趣大乘。舍利子！以諸菩薩由如是等方便善巧，為欲利樂一切有情，發趣大乘故，復名摩訶薩。
舍利子！如是為欲利樂諸有情故，發趣大乘菩薩摩訶薩，普為十方各如殑伽沙等世界諸佛世尊，於大眾中歡喜贊嘆，作如是言：某方某世界中，有某名菩薩摩訶薩，為欲利樂諸有情故，發趣大乘，成就有情，嚴凈佛土，游戲神通，作所應作。如是展轉，聲遍十方，天人等眾，聞皆歡喜，咸作是言：如是菩薩速當作佛，利益安樂一切有情。