洞上宗風，自同安兩世至芙蓉長蘆，卓然今古。天童宏智禪師與大慧杲、真歇了同時。智住天童，慧住育王，其唱酬入滅事，頗著神異。紹興迄今殆數百年，語句散亡，罕睹全錄。晴云法兄於他家雜見者，廣為搜緝，勒成一卷。昔靈山法藏傳彼貝多，韶陽語句得自衣裓，此皆目擊口宣，借書在手。晴兄嘿契古人，探微集逸，能使太白山巔自開生面，固知金鍼玉綫迥異尋常，陽燧取日，方諸印月也。洞山宗旨持以問之此集，功位宛然，新豐尚在矣。逸亭居士綫廓然之宗，空而不空，智游方外，妙入環中。
環中湛存，用之不痕，總造化柄，見離微根。
窮極離微，玄樞活機，何橫澹蕩？斗轉依稀。
依稀成用，用與體共，象未中形，功初內動。
動而影彰，靜而智藏，光容天地，兆變陰陽。
陰陽變兆，用得之要，春在百花，風號萬竅。
竅竅中虛，雖有而無，聲不礙器，色不染珠。
珠兮走盤，不見其端，壁立千仞，赤肉一團。
一團赤肉，應緣具足，像兮臨監，神兮居谷。
谷神是誰？靈靈自知，說用如鼻，眺用如眉。
用之互換，寄世而玩，彈指開門，相招隔岸。
隔岸相招，拈卻木橋，等閑一喚，適用全超。
超用較些，相逢作家，云雨翻覆，雪刃交加。
交加不妨，用鈍愈光，拍拍是令，人人當行。
當行往還，用亡險艱，如石含玉，似地擎山。
山蓄海藏，規圓矩方，頭頭得用，恰恰相當。
相當函蓋，混成三昧，宛轉機圓，縱橫用大。
大用現前，不存規則，推倒籓籬，東西南北。
南北東西，歸去來兮，混之不得，類之不齊。
隨類而游，閑閑自由，天上天下，云行水流。
師諱正覺，隰州李氏子。母夢五臺僧解環，與環其右臂，乃孕。及生，右臂特起若環狀。七歲，日誦數千言，佛陀遜禪師一見，知其為法器。年十一得度，十四具戒，十八游方。首參枯木成禪師，一日，聞僧誦法華經，至父母所生眼，悉見三千界句，瞥然有省，走白成，成指香合曰：許是什麼物？
師曰：是什麼心行？
曰：汝妙悟處又作麼生？師手畫一圓相以呈，復拋向後。
成曰：弄泥團漢有什麼限？
師曰：錯。
成曰：別見人始得。師諾諾。
即造丹霞淳公，公問：如何是空劫以前自己？
師曰：井底蝦蟆吞卻月，三更不借夜明簾。
公曰：未在，更道。
師擬議，公打一拂子曰：又道不借？師于言下釋然，遂作禮。
公曰：何不道取一句？
師曰：某甲今日失錢遭罪。
公曰：未暇打得汝，且去。
自是機鋒迅捷，諸方推重。公領大洪，師掌牋記，後命首眾，得法者已數人。四年過圓通，時真歇了住長蘆，遣僧邀至，眾出迎，見其衣舄穿弊且易之。真歇俾侍者易以新履，師卻曰：吾為履來耶？眾聞心服，懇求說法，居第一座。六年，出世住泗州普炤，時年三十有四。歷遷舒州太平、江州圓通、能仁、真州長蘆。建炎末乃住天童。嘗被旨移靈隱，未閱月丐歸。故于天童最久，前後凡三十年。
紹興丁丑秋九月，謁郡僚及檀越，次謁越帥趙公令誏梁益甚。達磨自竺乾西來，傳佛心印，佛道由是大明。至唐褒崇諸祖，有易名名塔之號，其去圓寂已百年或二百年。今師亡未幾，而蒙上賜字，褒所以寵光之至矣。非能荷佛法棟梁，得祖師命脉，攝化緇素，為人之師，出入生死如游戲事，何以得此哉？乃摭其示世之實，序而銘之。
師李姓，正覺，名也，隰州隰川人。祖寂，父宗道，世學般若。母趙氏，嘗夢五臺山一僧解右臂環與之，已而有娠，遂屏葷茹。及師之生，右臂隆起如環狀。年甫七歲，警悟絕人，日誦數千言。十一出家，十五落發，十八游方，三十四出世。得度於凈明寺本宗大師，得戒於晉州慈云寺智瓊律師，得法於舒州丹霞山德淳禪師。初住泗州普炤禪寺，繼住舒州太平、江州圓通、能仁、真州長蘆，晚乃住今天童。
初，師過舒蘄，徧
禮祖塔，夢至一山寺，長松夾道，有句紀之曰：松逕森森窈窕門，到時微月正黃昏。及至天童，宛如昔夢，故有終焉之志。歲在戊午，被旨住臨安府靈隱寺，未閱月丐歸，於天童最久。
惟祖道自達磨五傳而離為南能北秀，其後益離而為五家宗派。今溈仰、法眼二宗中絕，而臨濟、云門、曹洞三家最盛。顧其徒，未必深究其師之道，而襲其跡，更相詆訶，未有能一之者。師嘗曰：佛祖之燈，以悟為則，惟證乃知。若執其區區之跡，則初祖見神州有大乘氣象，崎嶇數萬里而來，使有方便，豈不顯以示人？而少林九年似專修壁觀者，六祖云：道由心悟，豈在坐也？大慧亦云：坐禪豈能成佛？學者可便以是為初祖之過耶？蓋師初以宴坐入道，淳以空劫自己示之，廓然大悟，其後誨人，專明空劫前事。惟師徹證佛祖根源，機鋒崚激，非中下之流所能湊泊。而晝夜不眠，與眾危坐，三輪俱寂，六用不痕，宗通說通，盡善盡美。故其持身也嚴，其倡道也久，其莊嚴佛事，接引迷途，亦惟恐不至。
自初得戒，坐必跏趺，食不過午。所至，施者相踵，悉歸常住，間以與餓疾者，而一瓶一盋，丈室蕭然。諸行方厲，而一性常如，非出于矯拂也。淳作頌古，令師致敘其首，芙蓉楷禪師見之，曰：僧中有此，即吾宗不墜矣！其退能仁，受長蘆之請，適游云居，圓悟勤禪師見其提唱，以偈送之，有一千五百老禪將之語，然辯才三昧自然成文，非出於思惟也。
其任天童，前後凡三十年，寺為一新，即三門為大閣，廣三十楹，安奉千佛。又建盧舍那閣，旁設五十三善知識，燈監相臨，光景互入。觀者如游華藏界海，所以輝耀塵世，使生厭離，以發起善根。而僧堂、眾寮、臥具、飲食、器用，所以處其徒者，亦皆精微華好，如寶坊化城。又即濱海之隙，障其咸鹵而耕之，以給僧供。末年至，不發化人，而齋廚豐滿甲於他方，學者無一不滿，得以專意於道。然師所規畫，人競趨之，不動聲色，坐以告辦，疑有鬼神陰為之助，而師無作相也。然則師之所在，愿一見威儀，聞謦咳，效供養，誓歸依者越數百千里，襁負而至戶外之履，常踰千數。其辦道之勤，得道之多，獨冠一時。而識曹溪之路者，必能牧溈山之牛，非因眾力推出，不肯輕以為人。當世賢士大夫亦樂與之游者，內外進也。
丁丑秋九月壬申，師入四明，又命舟至越，遍見常所往來者，若與之別。冬十月己亥還山，飯客笑語無異平昔，翼旦作遺書與佛日杲禪師，且為徒書四句偈，投筆而逝。自佛日住育王，與師相得歡甚，嘗戲曰：脫我先去，公當主後事。及佛日得遺書，夜至天童，凡送終之禮悉主之。因舉師弟子法為繼席，識者方知二尊宿各傳一宗，而以道相與，初無彼此之間也。
龕留七日，顏色如生，初議茶毘以收舍利，或曰師嘗薙發，有墜火中者輒成舍利，自是遺發人所爭取，豈嫌無舍利也耶？丙午廼奉全身葬山之東谷。自師之化，風雨晦冥，至葬開霽，迄事復雨。送者逾萬人，彌亘山谷，無不涕慕嘆仰者。壽六十七，僧臘五十三，度弟子二百八十人，嗣法者：嗣宗、法智、世釗、道林、法潤、信悟、法為、慧輝、了默、師秀、行從、宗榮、法聰、清華、正光、集成、圜