尒時，善現便白佛言：甚奇！世尊於諸菩薩善能付囑，善能護念。
佛言：善現！如是！如是！所以者何？諸菩薩眾為欲長夜利樂多生，哀愍世間大眾生故，欲令天人獲大義利安樂事故，求證無上正等菩提，為諸有情宣說法要。
具壽善現復白佛言：諸菩薩眾行深般若波羅蜜多，云何修習甚深般若波羅蜜多令速圓滿？
佛告善現：若諸菩薩依深般若波羅蜜多，不見色增，不見色減而行般若波羅蜜多；不見受想行識增，不見受想行識減而行般若波羅蜜多；不見是法，不見非法而行般若波羅蜜多，是諸菩薩修習般若波羅蜜多速得圓滿。
具壽善現復白佛言：如來所說不可思議。
佛告善現：如是！如是！色亦不可思議，受想行識亦不可思議。若諸菩薩行深般若波羅蜜多，於色不起不思議想而行般若波羅蜜多，於受想行識亦復不起不思議想而行般若波羅蜜多，是諸菩薩修習般若波羅蜜多速得圓滿。
具壽善現復白佛言：如是般若波羅蜜多義趣甚深，誰能信解？
佛告善現：若諸菩薩久修勝行，於深般若波羅蜜多能生信解。
具壽善現復白佛言：諸菩薩眾云何得名久修勝行？
佛告善現：若諸菩薩行深般若波羅蜜多，不分別如來十力，不分別四無所畏，不分別十八佛不共法，不分別一切智。所以者何？如來十力不可思議乃至一切智亦不可思議，色亦不可思議，受想行識亦不可思議，一切法亦不可思議。若諸菩薩如是行者，都無行處，是行般若波羅蜜多，是諸菩薩乃可名為久修勝行。
具壽善現復白佛言：甚深般若波羅蜜多是珍寶聚，是清凈聚，如凈虛空，離云煙等。奇哉！般若波羅蜜多義趣甚深，多諸留難，而今廣說，留難不生。
佛告善現：如是！如是！佛神力故，留難不生。是故大乘善男子等，於深般若波羅蜜多，若欲書持、讀誦、演說，乃至一歲，必令摠了。所以者何？甚深般若波羅蜜多大寶神珠多諸障礙。
具壽善現復白佛言：奇哉！惡魔常於如是甚深般若波羅蜜多大寶神珠欲作留難。
佛告善現：一切惡魔雖於般若波羅蜜多常欲留難，令諸菩薩所作不成，而愿不遂。
時舍利子便白佛言：是誰神力令彼惡魔於深般若不能留難？
尒時，佛告舍利子言：是佛神力，亦是十方一切世界諸佛神力。舍利子！一切如來應正等覺皆共護念行深般若波羅蜜多諸菩薩眾，令諸惡魔不能留難。何以故？舍利子！若諸菩薩行深般若波羅蜜多，法尒皆蒙十方無量無邊世界一切如來應正等覺共所護念，若蒙如來應正等覺所護念者，惡魔法尒不能留難。又舍利子！若有凈信善男子等，於深般若波羅蜜多書寫、受持、讀誦、修習、思惟、演說無障礙者，應作是念：我今書寫、受持、讀誦、修習、思惟、演說般若波羅蜜多，皆是十方一切世界諸佛世尊神力護念，令得成辦。
時舍利子便白佛言：若菩薩乘善男子等，於深般若波羅蜜多書寫、受持、讀誦、修習、思惟、演說，皆是十方諸佛神力慈悲護念，令彼所作殊勝善業，一切惡魔不能留難。
尒時，佛告舍利子言：如是！如是！如汝所說。
時舍利子復白佛言：若菩薩乘善男子等，於深般若波羅蜜多書寫、受持、讀誦、修習、思惟、演說，十方世界諸佛世尊皆共識知，歡喜護念。十方世界諸佛世尊常以佛眼皆共觀見，慈悲護念，令彼所修，無不成辦。
尒時，佛告舍利子言：如是！如是！如汝所說。若菩薩乘善男子等，於深般若波羅蜜多書寫、受持、讀誦、修習、思惟、演說，常為十方一切世界諸佛世尊佛眼觀見，識知護念，令諸惡魔不能嬈惱，所作善業皆速成辦。若菩薩乘善男子等，能於般若波羅蜜多書寫、受持、讀誦、修習、思惟、演說，當知已近無上菩提，惡魔眷屬不能留難。若菩薩乘善男子等，能書般若波羅蜜多，種種莊嚴，受持讀誦，供養恭敬，常為諸佛之所護念，由此因緣，獲大饒益。
復次，舍利子！如是般若波羅蜜多甚深經典，佛涅盤後，流至南方，漸當興盛，後從南方流至北方，漸當興盛。非佛所得法、毗奈耶無上正法有滅沒相，如來所得法、毗奈耶無上正法即是般若波羅蜜多甚深經典。如是經典，住菩薩乘善男子等，書寫、受持、讀誦、修習、思惟、演說、恭敬供養，一切如來應正等覺常以佛眼觀見護念，稱揚贊嘆，令無憂苦。
時舍利子便白佛言：如是般若波羅蜜多甚深經典，後時後分於東北方廣行流布。
尒時，佛告舍利子言：如是！如是！舍利子！後時後分彼東北方住菩薩乘善男子等，聞此般若波羅蜜多甚深經典，若能信樂、書寫、受持、讀誦、修習、思惟、演說、恭敬供養，當知彼人久發無上正等覺心，久修菩薩摩訶薩行。
時舍利子復白佛言：彼東北方後時後分當有幾許住菩薩乘善男子等，得聞般若波羅蜜多甚深經典，能生信樂、書寫、受持、讀誦、修習、思惟、演說、恭敬供養？
尒時，佛告舍利子言：彼東北方後時後分雖有無量住菩薩乘善男子等，而少得聞甚深般若波羅蜜多，深心信樂、書寫、受持、讀誦、供養；雖有無量住菩薩乘善男子等，聞深般若波羅蜜多，深心信樂、書寫、受持、讀誦、供養，而有少分修習思惟，若能為他宣說開示甚深義趣，甚為難得。
舍利子！若菩薩乘善男子等，聞說般若波羅蜜多，心不沈沒，不驚不怖，深生信樂，書寫、受持、讀誦、修習、思惟、演說，當知是人已曾親近供養恭敬無量如來應正等覺及諸菩薩，請問般若波羅蜜多甚深義趣。是菩薩乘善男子等，定當圓滿諸菩薩行，疾證無上正等菩提，與諸有情作大饒益。何以故？舍利子！我常為彼住菩薩乘善男子等，說一切智相應之法，是人轉身常能修集諸菩薩行，速趣無上正等菩提，為諸有情說微妙法，令趣無上正等菩提。是菩薩乘善男子等，身心安定，諸惡魔王及彼眷屬尚不能壞求趣無上正等覺心，何況其余樂行惡者。
舍利子！住菩薩乘善男子等，聞深般若波羅蜜多，心得廣大清凈喜樂，亦能安立無量有情無上菩提相應善法。舍利子！是菩薩乘善男子等，今於我所發弘誓愿：定當安立無量百千諸有情類，令發無上正等覺心，修菩薩行，示現、勸導、贊勵、慶喜，令於無上正等菩提乃至得受不退轉記。我於彼類深生隨喜。何以故？舍利子！我觀彼人所發弘愿，心語相稱，彼於當來定能安立無量百千諸有情類，令發無上正等覺心，修菩薩行，示現、勸導、贊勵、慶喜，令於無上正等菩提乃至得受不退轉記。
是菩薩乘善男子等，亦於過去無量佛所發如是愿，過去如來應正等覺亦於彼愿深生隨喜，觀彼心語定相稱故。是菩薩乘善男子等，信解廣大，修廣大行，愿生他方諸佛國土現有如來應正等覺宣說般若波羅蜜多甚深法處，彼聞般若波羅蜜多甚深法已，復能安立彼佛土中無量百千諸有情類，令發無上正等覺心，修菩薩行，示現、勸導、贊勵、慶喜，令於無上正等菩提得不退轉。
時舍利子便白佛言：甚奇！世尊！佛於過去未來現在所有諸法及諸有情心行差別，佛、菩薩等，無不證知，無不覺了。世尊！若諸菩薩能於般若波羅蜜多至心聽聞，受持讀誦，精勤修學，如理思惟，書寫解說，廣令流布，是諸菩薩於當來世求深般若波羅蜜多精勤不息，彼於般若波羅蜜多為有得時、不得時不？
尒時，佛告舍利子言：是諸菩薩於深般若波羅蜜多常求不息，一切時得，無不得時，或有不求，自然而得，諸佛、菩薩常護念故。
時舍利子復白佛言：是諸菩薩為於般若波羅蜜多相應經典一切時得，無不得時？為於六種波羅蜜多相應經典亦能常得？
尒時，佛告舍利子言：若諸菩薩常於般若波羅蜜多相應經典勇猛信求，不顧身命，有時不得諸余經典，無有是處。何以故？舍利子！是諸菩薩為趣無上正等菩提，示現、勸導、贊勵、慶喜諸有情類，令於般若波羅蜜多相應經典及余經典受持讀誦，亦自於中精勤修學，由斯福力，隨所生處，法尒常遇甚深般若波羅蜜多相應經典及余六種波羅蜜多相應經典，不舍離。
尒時，具壽善現便白佛言：世尊所說住菩薩乘善男子等修善法時有諸魔事，云何名為菩薩魔事？
佛告善現：若諸菩薩欲說法要，辯久乃生，菩薩當知是為魔事；或說法要，辯乃卒生，菩薩當知是為魔事；或說法要，辯過量生，菩薩當知是為魔事；或所欲說，未盡便止，菩薩當知是為魔事；或說法要，言詞亂雜，菩薩當知是為魔事；或說法要，言詞間斷，菩薩當知是為魔事；或說法時，諸橫事起，令所欲說，不遂本心，菩薩當知是為魔事。
復次，善現！若諸菩薩於深般若波羅蜜多相應經典書寫等時，或頻申欠呿，或更相嗤笑，或互相輕淩，或身心躁擾，或失念散亂，或文句顛倒，或迷惑義理，或不得滋味，心生厭舍，或橫事卒起，或互相乖諍，由斯等事，所作不成，菩薩當知是為魔事。
復次，善現！若諸菩薩聞說般若波羅蜜多相應經時，或作是念：我於此中不得受記，何用聽為？或作是念：此中不說我等名字，何用聽為？或作是念：此中不說我等生處城邑聚落，何用聽為？由此等緣，心不清凈，即從座起，厭舍而去，無顧戀心，菩薩當知是為魔事。善現當知！若諸菩薩聞說般若波羅蜜多相應經時，心不清凈，厭舍去者，隨彼所起不清凈心，厭舍此經，舉步多少，便減尒所劫數功德，獲尒所劫障菩提罪，受彼罪已，更尒所時，發勤精進，修菩薩行，方可復本，是故名為菩薩魔事。
復次，善現！若諸菩薩棄舍能引一切智智甚深般若波羅蜜多相應經典，學不能引一切智智隨順二乘諸余經典，棄舍根本，而攀枝葉，菩薩當知是為魔事。何以故？甚深般若波羅蜜多相應經典能生菩薩世出世間殊勝功德，由斯能引一切智智。若學般若波羅蜜多相應經典，即學菩薩世出世間殊勝功德，速能引發一切智智。善現當知！如癡餓狗，棄舍主食，反從仆使而求覓之，如是當來有諸菩薩棄深般若波羅蜜多，求學二乘相應經典，是愚癡類，棄本求末，終不能得一切智智。
復次，善現！譬如有人，欲觀香象身量大小，形類勝劣，得而不觀，反尋其跡，當知彼類甚為愚癡。如是當來有諸菩薩棄深般若波羅蜜多，求學二乘相應經典，是愚癡類，棄本尋末，終不能得一切智智。
復次，善現！譬如有人，為珍寶故，求趣大海，既至海岸，不入大海，反觀牛跡，作是念言：大海中水，其量深廣，豈及此耶？此中亦應有諸珍寶。當知彼類甚為愚癡。如是當來有諸菩薩棄深般若波羅蜜多，求學二乘相應經典，是愚癡類，棄本求末，終不能得一切智智。
復次，善現！如有工匠或彼弟子，欲造大殿如天帝釋殊勝殿量，見彼殿已，而反規摸日月宮殿，當知彼類甚為愚癡。如是當來有諸菩薩棄深般若波羅蜜多，求學二乘相應經典，是愚癡類，棄大求小，終不能得一切智智。
復次，善現！如有欲見轉輪圣王，見已不識，舍至余處，見小國王，觀其形相，作如是念：轉輪圣王形相威德豈勝於此？當知彼類甚為愚癡。如是當來有諸菩薩棄深般若波羅蜜多，求學二乘相應經典，是愚癡類，棄勝求劣，終不能得一切智智。
復次，善現！如有饑人，得百味美食，棄而求噉六十日谷飯，當知彼類甚為愚癡。如是當來有諸菩薩棄深般若波羅蜜多，求學二乘相應經典，是愚癡類，棄勝求劣，終不能得一切智智。
復次，善現！如有貧人，得無價寶，棄而翻取迦遮末尼，當知彼類甚為愚癡。如是當來有諸菩薩棄深般若波羅蜜多，求學二乘相應經典，是愚癡類，舍勝取劣，終不能得一切智智。
復次，善現！有諸菩薩，若正書寫、受持、讀誦、思惟、修習甚深般若波羅蜜多相應經時，眾辯卒起，樂說種種差別法門，令書寫等不得究竟，菩薩當知是為魔事。
尒時，善現便白佛言：甚深般若波羅蜜多可書寫不？
世尊告曰：不也，善現！若菩薩乘善男子等，書寫般若波羅蜜多相應經時，作如是念：我以文字書寫般若波羅蜜多，如是文字即是般若波羅蜜多。或依文字執有般若波羅蜜多，菩薩當知是為魔事。尒時，應誡彼菩薩言：汝今不應執有文字能書般若波羅蜜多，若作是執，是為魔事；若舍此執，便舍魔事。
復次，善現！若諸菩薩書寫、受持、讀誦、修習、思惟、演說甚深般若波羅蜜多相應經時，或念國土、城邑、王都、方處、師友，或念父母、妻子、眷屬、伴侶、王臣，或念盜賊、諸惡禽獸、惡人、惡鬼，或念眾集、伎樂、游戲、報恩、報怨，或念飯食、衣服、臥具及余資財，或念制造文頌書論，或念時節寒熱豐儉，或念象、馬、水、火等事，或念諸余所作事業，菩薩當知皆是魔事。
復次，善現！若諸菩薩書寫、受持、讀誦、修習、思惟、演說甚深般若波羅蜜多相應經時，得大名利，恭敬供養，彼由此緣，廢所作業，菩薩當知是為魔事。
復次，善現！若諸菩薩書寫、受持、讀誦、修習、思惟、演說甚深般若波羅蜜多相應經時，惡魔方便執持種種世俗書論，或復二乘相應經典，授與菩薩，作如是言：如是書典，義味深奧，應勤修學，舍所習經。若此菩薩方便善巧，不應受著，彼不能引一切智智。若此菩薩受著惡魔所授書典，舍所習經，菩薩當知是為魔事。
復次，善現！能聽法者樂聞般若波羅蜜多；能說法者著樂懈怠，不欲為說。或上相違，兩不和合，不獲說受，菩薩當知是為魔事。
復次，善現！能聽法者具念慧力，樂聞般若波羅蜜多；能說法者欲往他方，不獲為說。或上相違，兩不和合，不獲說受，菩薩當知是為魔事。
復次，善現！能說法者愛重名利；能聽法者不欲惠施。或上相違，兩不和合，不獲說受，菩薩當知是為魔事。
復次，善現！能聽法者有信樂心，欲聞般若波羅蜜多；能說法者習誦不利，不能為說。或能說者習誦通利，樂為他說；能聽法者疑不通利，不欲聽受。兩不和合，不獲說聽，菩薩當知是為魔事。
復次，善現！能說法者樂為他說甚深般若波羅蜜多；能聽法者不欲聽受。或上相違，兩不和合，不獲說聽，菩薩當知是為魔事。
復次，善現！能聽法者樂聞般若波羅蜜多；能說法者身重疲極，睡眠所覆，不能為說。或上相違，兩不和合，不獲說聽，菩薩當知是為魔事。
復次，善現！若諸菩薩書寫、受持、讀誦、修習、思惟、演說甚深般若波羅蜜多相應經時，或有人來說三惡趣種種苦事，勸舍菩提，或有人來說人天趣種種樂事皆是無常、苦、空、非我，勸入圓寂。彼由此言，書寫等事，不得究竟，心懷愁惱，菩薩當知是為魔事。
復次，善現！能說法者好領徒眾，樂營他事，不憂自業；能聽法者一身無累，專修己事，不憂他業。或上相違，兩不和合，不獲說聽，菩薩當知是為魔事。
復次，善現！能說法者樂處喧雜；能聽法者不樂喧雜。或上相違，兩不和合，不獲說聽，菩薩當知是為魔事。
復次，善現！能說法者欲往他方危身命處；能聽法者恐失身命，不欲共往。或上相違，兩不和合，不獲說聽，菩薩當知是為魔事。
復次，善現！能說法者欲往他方多賊、疾疫、饑渴國土；能聽法者慮彼艱辛，不肯共往。或上相違，兩不和合，不獲說聽，菩薩當知是為魔事。
復次，善現！能說法者欲往他方，所經道路，曠野險阻，多諸賊難及栴荼羅、惡獸、獵師、毒蛇等怖；能聽法者欲隨其去，能說法者方便試言：汝今何故無事隨我欲往如是諸險難處？宜善審思，勿後憂悔。能聽法者聞已，念言：師應不欲令我隨往，設固隨往，何必聞法？由此因緣，不隨其去。兩不和合，不獲說聽，菩薩當知是為魔事。
復次，善現！能說法者多有施主數相追隨，聽法者來請說般若波羅蜜多，或請書寫，受持讀誦，如說修行，彼多緣礙，無暇教授；能聽法者起嫌恨心，後雖教授，而不聽受。兩不和合，不獲教授、聽受、書持、讀誦、修習甚深般若波羅蜜多，菩薩當知是為魔事。
復次，善現！有諸惡魔作種種形，至菩薩所方便破壞，令於般若波羅蜜多相應經典不得書寫、受持、讀誦、修習、思惟、為他演說。是故，善現！住菩薩乘善男子等，於深般若波羅蜜多書寫等時所有障礙，菩薩當知皆是魔事。
具壽善現便白佛言：何緣惡魔作諸形像，至菩薩所方便破壞，令於般若波羅蜜多相應經典不得書寫乃至演說？
佛告善現：甚深般若波羅蜜多能生如來一切智智，如來所有一切智智能生佛教，佛教能生有情妙慧，有情妙慧能證無邊諸煩惱斷，煩惱斷者，一切惡魔不得其便，彼諸惡魔不得便故，多生憂苦，如箭入心，勿我由斯甚深般若波羅蜜多境界空缺。是故惡魔作諸形像，至菩薩所方便破壞，令於般若波羅蜜多相應經典不得書寫乃至演說。
具壽善現復白佛言：云何惡魔作諸形像，至菩薩所方便破壞？
佛告善現：有諸惡魔作種種形，至菩薩所方便破壞，令其毀厭甚深般若波羅蜜多，謂作是言：汝所習誦無相經典非真般若波羅蜜多，我所習誦有相經典是真般若波羅蜜多。作是語時，有諸菩薩未得受記，便於般若波羅蜜多甚深經典心生疑惑；由疑惑故，便於般若波羅蜜多而生毀厭；由毀厭故，遂不書寫乃至演說，菩薩當知是為魔事。
復次，善現！有諸惡魔作種種形，至菩薩所，謂菩薩曰：諸菩薩眾行深般若波羅蜜多，唯證實際得聲聞果，或能證得獨覺菩提，決定不能證得佛果，何緣於此唐設劬勞？菩薩當知是為魔事。
復次，善現！甚深般若波羅蜜多書寫等時，多諸魔事為作留難，菩薩應覺，覺已，精勤正念正知，方便遠離。
尒時，善現便白佛言：如是，世尊！如是，善逝！甚深般若波羅蜜多書寫等時，多諸留難。譬如無價大寶神珠，難得具能，多諸怨賊。如是般若波羅蜜多理趣甚深，具勝功德，諸菩薩眾書寫等時，多有惡魔為作留難，雖有樂欲，而不能成。所以者何？有愚癡者為魔所魅，新學大乘善男子等，於深般若波羅蜜多書寫等時，為作留難。
佛告善現：如是！如是！有愚癡者，福慧薄劣，於廣大法，心不信樂，新學大乘善男子等，於深般若波羅蜜多書寫等時，為作留難。於當來世有愚癡者，福慧薄劣，自於般若波羅蜜多不能信樂，見他於彼書寫等時，承魔威力，為作障礙，當知彼類獲罪無邊，多劫輪回，受諸劇苦。
復次，善現！若諸菩薩於深般若波羅蜜多書寫等時，無魔事者，當知皆是佛威神力。所以者何？惡魔眷屬雖勤方便欲障般若波羅蜜多，而諸如來應正等覺亦勤方便護念攝受，令書寫等，無諸留難。
復次，善現！譬如女人，多有諸子，或五或十，乃至百千，其母得病，諸子各別勤求醫藥，咸作是念：云何令我母病除愈，令無障難，身名不滅，久住安樂，苦受不生，諸妙樂具咸歸我母？所以者何？生育我等，示世間事，甚大艱辛。作是念已，競設方便，求安隱事，覆護母身，勿為蚊虻、蛇蠍、風雨、人非人等，非愛所觸，勤加修飾，令離眾病，六根清凈，無諸憂苦。復以種種上妙樂具供養恭敬，而作是言：我母慈悲生育我等，誨示一切世間事業，我等豈得不報母恩？如是如來應正等覺常以種種善巧方便護念般若波羅蜜多。若有受持、讀誦、修習、思惟、演說或書寫者，如來亦以種種方便，勤加護念，令無損惱。十方現在余世界中，一切如來應正等覺哀愍利樂諸有情者，亦以種種善巧方便護念般若波羅蜜多，令諸惡魔不能毀滅，久住利樂一切世間。所以者何？甚深般若波羅蜜多能生如來應正等覺，能正顯了一切智智，能示世間諸法實相，一切智智亦從彼生。
善現當知！三世諸佛皆依如是甚深般若波羅蜜多精勤修學，證得無上正等菩提。是故般若波羅蜜多能生如來應正等覺，能正顯了一切智智，能示世間諸法實相。
尒時，善現便白佛言：云何般若波羅蜜多能示世間諸法實相，佛說何法名為世間？
佛告善現：佛說五薀，名為世間。甚深般若波羅蜜多能示世間色等五薀無變壞相，故說般若波羅蜜多能示世間諸法實相。所以者何？色等五薀無自性故，說名為空、無相、無愿，即真法界非空等法可有變壞，故說般若波羅蜜多能示世間諸法實相。
復次，善現！一切如來應正等覺皆依般若波羅蜜多普能證知無量無數無邊有情施設心行種種差別，故說般若波羅蜜多能示世間諸法實相。
復次，善現！一切如來應正等覺皆依般若波羅蜜多如實證知無量無數無邊有情所有散心由法性故，無散心性；所有略心盡故、離故，無略心性；諸有貪心由如實性，非有貪心；諸有瞋心由如實性，非有瞋心；諸有癡心由如實性，非有癡心；諸離貪心，離中非有；諸離瞋心，離中非有；諸離癡心，離中非有；所有廣心無增無減，亦非遠離，已遠離故，無廣心性；所有大心無來無去，亦無所住，無大心性；諸無量心無生無滅，無住無異，無所依止，如太虛空，非無量心；諸無見心無相可得故，離種種境故，非無見心；不可見心，非三眼境故，無心性故，非不可見心。由此等義，故說般若波羅蜜多能示世間諸法實相。
復次，善現！一切如來應正等覺皆依般若波羅蜜多如實證知無量無數無邊有情若出若沒，謂如實知彼有情類心、心所法若出若沒皆依色受想行識生。謂諸有情心、心所法，或有依色受想行識執如來死後或有或非有、或亦有亦非有、或非有非非有，此是諦實，余皆愚妄；或有依色受想行識執我及世間或常或無常、或亦常亦無常、或非常非無常，此是諦實，余皆愚妄；或有依色受想行識執我及世間或有邊或無邊、或亦有邊亦無邊、或非有邊非無邊，此是諦實，余皆愚妄；或有依色受想行識執命者即身或復異身，此是諦實，余皆愚妄。如是，善現！一切如來應正等覺皆依般若波羅蜜多如實證知無量無數無邊有情若出若沒。
復次，善現！一切如來應正等覺皆依般若波羅蜜多如實證知無量無數無邊有情若出若沒，謂如實知諸所有色受想行識皆如真如，無二無別。善現當知！如來真如即五薀真如，五薀真如即世間真如，世間真如即一切法真如，一切法真如即預流果真如，預流果真如即一來果真如，一來果真如即不還果真如，不還果真如即阿羅漢果真如，阿羅漢果真如即獨覺菩提真如，獨覺菩提真如即一切菩薩摩訶薩行真如，一切菩薩摩訶薩行真如即諸佛無上正等菩提真如，諸佛無上正等菩提真如即一切如來應正等覺真如，一切如來應正等覺真如即一切有情真如。善現當知！如是真如，皆不相離，非一非異，無盡無二，亦無二分，不可分別。
善現當知！一切如來應正等覺皆依般若波羅蜜多證一切法真如究竟，方得無上正等菩提，由斯故說甚深般若波羅蜜多能生如來應正等覺，是如來母，能示如來應正等覺世間實相。善現當知！一切如來應正等覺皆依般若波羅蜜多能如實覺諸法真如不虛妄性、不變異性。由如實覺真如相故，說名如來應正等覺。
具壽善現便白佛言：甚深般若波羅蜜多所證真如不虛妄性、不變異性，極為甚深，難見難覺。一切如來應正等覺，皆用如是諸法真如不虛妄性、不變異性，宣說、開示、分別、顯了一切菩薩摩訶薩行、諸佛無上正等菩提。如是真如不虛妄性、不變異性，誰能信解？唯有不退轉菩薩摩訶薩及諸愿滿大阿羅漢，并具正見善男子等，聞佛說此甚深真如不虛妄性、不變異性，能生信解，如來為彼依自所證真如之相顯示分別。
佛告善現：如是！如是！所以者何？真如無盡，是故甚深。唯有如來現等正覺無盡真如甚深之相，為諸菩薩摩訶薩眾宣說開示，令生信解。
善現當知！色無盡故，真如無盡，色甚深故，真如甚深，色與真如無差別故；受想行識無盡故，真如無盡，受想行識甚深故，真如甚深，受想行識與真如無差別故。
善現當知！眼處無盡故，真如無盡，眼處甚深故，真如甚深，眼處與真如無差別故；耳鼻舌身意處無盡故，真如無盡，耳鼻舌身意處甚深故，真如甚深，耳鼻舌身意處與真如無差別故。
善現當知！色處無盡故，真如無盡，色處甚深故，真如甚深，色處與真如無差別故；聲香味觸法處無盡故，真如無盡，聲香味觸法處甚深故，真如甚深，聲香味觸法處與真如無差別故。
善現當知！眼界無盡故，真如無盡，眼界甚深故，真如甚深，眼界與真如無差別故；耳鼻舌身意界無盡故，真如無盡，耳鼻舌身意界甚深故，真如甚深，耳鼻舌身意界與真如無差別故。
善現當知！色界無盡故，真如無盡，色界甚深故，真如甚深，色界與真如無差別故；聲香味觸法界無盡故，真如無盡，聲香味觸法界甚深故，真如甚深，聲香味觸法界與真如無差別故。
善現當知！眼識界無盡故，真如無盡，眼識界甚深故，真如甚深，眼識界與真如無差別故；耳鼻舌身意識界無盡故，真如無盡，耳鼻舌身意識界甚深故，真如甚深，耳鼻舌身意識界與真如無差別故。善現當知！一切法無盡故，真如無盡，一切法甚深故，真如甚深，一切法與真如無差別故，是故真如極難信解。
