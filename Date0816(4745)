尔时如来在拘尸那城拔提河侧，二月十五日临般涅槃，倚卧双林。告诸大众：吾今背痛，临般涅槃，迦叶来时，道吾与汝不相见，去也。一切经书付嘱阿难，戒律文章悉付迦叶。
复次告言：优波离！汝往升天，告吾母知，吾今已受天魔所请，道吾背痛，不久涅槃。愿母慈悲，降下阎浮，敬礼三宝。
尔时优波离受佛教敕，掷钵腾空。须臾之间，即至忉利天上。正见摩耶夫人在欢喜园中，种种庄严，受诸快乐。
尔时摩耶夫人忽于其夜作六种不祥之梦：一者梦见猛火来烧我身；二者梦见两乳自然流出；三者梦见须弥山崩；四者梦见大海枯竭；五者梦见磨竭大鱼吞啖众生；六者梦见夜叉罗刹吸人精气。作此梦已，忧愁不乐。须臾之间，即见告人优波离形容憔悴，面无精光，状似怯人，复无威德。
尔时摩耶夫人问言：优波离！汝从阎浮提来，知我悉达平安以不？尔时优波离含悲报言：佛母！佛母！尔时如来昨夜子时舍大法身，入般涅槃，故遣我来告诸眷属。
尔时摩耶夫人闻此语已，捶胸懊恼，闷绝擗地，如大山崩。有一天女，名曰芬葩，以冷水洒面，良久乃苏。将诸天彩女，顿身而下，叆叇云飞，直至娑罗林间。正见如来在金棺银椁，殡敛已讫，香木万束，拟欲焚身。白毡千端，已将缠绕。十大弟子，悲号震天；四果圣人，摧身叩地。乃至声闻、缘觉之类，金刚、师子之流，咸以五体崩伤，六情酸楚，身毛皆竖。唯见钵盂锡杖挂于林间，僧迦梨衣叠在棺侧。尔时摩耶夫人手持此物，作如是言：我子在时，恒将此物分身教化，利益人天。今即入般涅槃，此物无主。去也！便即散发，绕棺三匝。唤言：悉达！悉达！汝是我子，我是汝母。昔在王宫，始生七日，我便命终。姨母波阇长养。年始七岁，逾城出家。三十成道，覆护众生。今既入般涅槃，云何不留半偈章句？悉达！悉达！
尔时如来金棺银椁，豁然自开。妙兜罗绵，飒然而下。踊在空中，高七多罗树间。坐宝莲华，现紫磨黄金色身，为母说法。唤言：慈母！慈母！一切诸山，会有崩倒；一切江河，会有枯竭；一切丛林，会有摧折；一切恩爱，会有离别。
说此语已，便即复没。
尔时摩耶夫人闻其妙语，心开意解。受佛教敕，求哀忏悔。不转女身，证得阿罗汉果。将诸天众，未到本宫，心生慈悲，住立虚空。何其今日，母子分离，痛哉！苦哉！永不相见，去也，大师！
录文完。