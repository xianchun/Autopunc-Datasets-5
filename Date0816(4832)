警乃醒覺之義，或云驚也。譬有賊瞰巨室，主人張燈夜坐堂皇之上，謦欬作聲，賊懼不能便，稍爾昏睡，則乘間而入，橐為之傾。故嚴城擊柝，刁斗鳴轅，卒有變而無虞，以其警備於機先也。人有生死大患，廼萬劫不醒之長夢，況亦為賊媒，日劫家寶，不有大覺之雄痛語警醒，則終身醉夢，了無悟日。非但睡時做不得主，即白晝開眼魔語尤甚。故博山大師乘悲愿力，來作大醫王，用一味伽陀遍療狂狷業病，故有示禪病警語五章，直捷簡當，把參禪骨髓中病都說透過。其開示做工夫語最為吃緊，真是禪門一種切要新書，亦捄世之金丹九轉也。
夫禪也，假名無體，何有病乎？蓋參禪人多起執情謬解，被心意識哄殺，不向機境上求，便向學解中討，或被古人言句礙膺，或向死水蓋浸殺，或坐在無事甲，不是靈利心死不得，便是癡著心轉不得，故命根難斷，生滅宛然，通身都是我病，非是禪有病也。甚則成枉著魔，佛亦不可捄，此名業病，亦非禪病也。假饒死得種種心，不肯做工夫與法身理相應，不曾踏著向上關棙，坐在飯籮里輕安自在，只個輕安，正是禪病。故僧問古德：如何是清凈法身？德云：無量大病源。此語如栗棘蓬，吞吐誠難。
古人從真參實悟中病過一番來，其垂手處自不亂下針錐，要個絕氣息，識痛癢底漢，方肯診視。是以識病乃能去病，調己然後調人，可謂三折肱為良醫歟。博山大師自來參究此道，極是融通，凡有言句，皆中肯綮，非故為高妙玄著之談，使人不知，乃平日親證實履境界，見到說到，行到用到，其義理精明，辨才無礙，所以快說禪病，如握秦宮玉鏡，照見群僚肝膽，一毫隱諱不得。古今踞曲盝床，稱善知識說禪者，如師之妙罕儷。然禪病最難說，說亦不能盡。何哉？病即法身之病，法身無數，病寧有極？善救法身病者，以病為妙劑，以病為家常茶飯，以病為貼肉汗衫，在善葆之而已。
古人於病假中游戲而為佛事，蓋看破法身無主，病自霍然，故洞山道老僧看時不見有病，特由妄想執著，故禪病競生。昔佛說楞嚴五蘊魔事及外道徧計，即是今人禪病中事。然著即成魔，計則名外，不著不計，亦未為病。所以云：不作勝心，名善境界；若作圣解，即受群邪。法華云：有一導師，善知通塞險難道路，故能導彼眾人前至寶所。然則大師此書，正末世舟杭，初心徑路，豈但有益於今日，亦有補於將來。
決欲參禪做工夫，求大悟門，肯細觀此書，大有相為作略，能使疑情發不起處發起，病根點不破處點破，如披沙露寶，要渠自取，如開霧見天，使人不迷，截路中有出身之路，死句有活人之句，如圓珠走盤，不滯一語。其妙用如此，人人知此用心，可以坐睡見道，不費許多草鞋錢，直到大安樂田地，與佛祖同一鼻孔通風。有能以此自警者而警眾，復以此自愈者而愈人，亦名現在醫王，使祖師命脉流通，國脉與慧脉并固，庶不負大師垂示之方便愿力云爾。是為序。
