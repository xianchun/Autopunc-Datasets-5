依无著论科判七义句者空生初请问，善逝应根酬。先答云何住，后教如是修。胎生湿卵化，咸令悲智收。若起众生见，还同著相求。一大阿僧祇，万行俱齐修。既悟人无我，长住圣道流。二空方渐证，三昧任遨游。创居欢喜地，常乐逐无忧。尸罗得清净，无量劫来因。妄想如怨贼，贪爱若参辰。在欲而无欲，居尘不染尘。权依离垢地，当证法王身。忍心如幻梦，嗔境若龟毛。常能作此观，逢难转坚牢。无非亦无是，无下亦无高。若灭贪嗔贼，须行智惠刀。进修名焰地，良为惠光舒。二智心中遣，三空境上祛。无明念念灭，随眠渐渐除。观心如不间，何啻至无余。禅河随浪净，定水逐波清。澄神生觉性，息虑灭迷情。遍计虚分别，由来假立名。若了依他起，无别有圆成。惠灯如朗日，蕴界若干城。明来暗便谢，无复暂时停。妄心犹未灭，仍见我人形。妙智圆光照，唯得一虚名。施门通六度，六度速三檀。资生无畏法，声色勿相干。二边俱莫立，中道不须安。欲觅无生性，背境向心看。若论无相施，福德极难量。慈悲济贫乏，果报不相忘。凡夫情行劣，初请略称扬。欲知檀相貌，如空遍十方。如来举身相，为顺世间情。恐人生断见，权且立虚名。假言三十二，八十亦空声。有身非觉体，无相乃真形。因深果亦深，理密实难寻。当来末代后，唯恐法将沉。空生情未达，闻义恐难任。如能作此观，定是晓人心。信根成一念，诸佛尽能知。修因于此日，证果未来时。三大经多劫，六度久安施。熏成无漏种，方号不思议。人空法亦空，二相本来同。遍计虚分别，依他碍不通。圆成沉识海，流转若飘蓬。欲证无生性，心外断行踪。有为无假号，无为有假名。有无无别体，无有有无形。有无无自性，妄起有无情。有无如谷响，勿外取空声。渡河须用筏，至岸不须船。人法知无我，悟理讵劳诠。中流仍被溺，谁论在二边。有无但取一，即被污心田。菩提离言说，曾来无得人。须依二空理，当证法王身。有心俱是妄，无执乃为真。若悟非非法，高步出情尘。人法俱名执，了即二无为。菩萨能齐证，声闻悟一非。所知烦恼障，空中无所依。常能作此观，得圣定无疑。宝满三千界，赍持作福田。唯成有漏业，终不离人天。经中取四句，与圣作良缘。欲入无为海，须乘般若船。舍凡修得圣，烦恼渐轻微。断除人我执，创始证无为。缘尘及身见，今者乃知非。七返人天后，一去更不归。无生亦无死，无我亦无人。永除烦恼障，长辞后有身。境亡心亦灭，无复起贪嗔。少悲偏用智，业果独能真。昔时称善惠，今日号能人。看缘缘似妄，识体体无真。法性非因果，如理不从因。后得燃灯记，方知是旧身。扫除心里垢，名为净土因。无论福与智，先自离贪嗔。庄严绝能所，无我乃名真。断常俱不得，迥脱出嚣尘。须弥高且大，将喻法王身。七宝齐围绕，六度次相邻。四色成山相，慈悲作佛因。有形俱是妄，无相乃名真。恒沙为比量，分别六种多。持经取四句，七宝讵能过。法门游处多，供养感修罗。经中称最上，尊高似佛陀。名中无有义，义上复无名。金刚喻真智，能破恶坚贞。波罗称彼岸，入理出迷情。智人于内觅，愚人外求声。积尘成世界，析界作微尘。界喻人天果，尘为有漏因。尘因因不实，界果果非真。因果知如幻，超然物外人。施命如沙数，人天业转深。既掩菩提相，能障菩提心。如猴投水月，莨菪拾花针。爱河浮更没，苦海出还沉。经中称四句，应知不离身。迷人看是妄，智者见唯真。法性非前后，如中非故新。蕴空非实法，权示敬经人。闻经深解义，心中喜且悲。昔除烦恼障，今能离所知。遍计于先了，圆成证此时。示同今始悟，方便劝人持。未有无心境，曾无无境心。境亡心亦灭，心灭境无侵。经中称实相，妙理悟能深。证真唯有佛，小圣讵能任。空生闻妙理，如蓬植在麻。凡流信此法，如火出莲花。恐人生二见，大圣预开遮。如能离诸相，定入法王家。如能发心者，应当离二边。涅槃无有相，菩提离所诠。无来亦无去，人法两俱捐。欲达无生路，终须识本源。波罗称彼岸，于中十种名。高卑犹妄识，次第为迷情。焰里寻求水，空中觅响声。真如何得失，今始号圆成。异处谁无道，时称歌离王。逢君出游猎，仙人横被伤。频经五百世，前后极时长。乘仙忍辱力，今乃证真常。菩萨行深智，何曾不带悲。投身饲饿虎，割肉济鹰饥。精勤三大劫，曾无一念疲。如能行此行，皆作人天师。众生与蕴界，名别体非殊。了知如幻梦，迷情见有无。真言言不妄，实语语非虚。始终无变异，法性本来如。证空便谓实，执我乃成虚。非真亦非假，谁有复谁无。对病应施药，病尽药还祛。常依般若观，迥脱出无余。众生与人我，蕴上假名真。如龟毛不实，似兔角无形。舍身由妄识，施命为迷情。未离人我执，何日证圆成。所作皆依性，修成功德林。终无取寂意，唯有济群心。行悲悲广大，用智智慧深。利他兼利己，小圣讵能任。先身有罪障，今日受持经。暂被人轻贱，重障复还轻。若了依他起，能除遍计情。常依般若观，何虑不圆成。空生重请问，无心为自身。欲登菩萨者，当见现前因。行悲直似妄，用智乃言真。度生权有我，证理即无人。人与法相称，二相本来如。法空人是妄，人空法亦祛。人法俱不实，授记可非虚。心色皆同幻，谁言得有无。天眼通非碍，肉眼碍非通。法眼唯观俗，惠眼直缘空。佛眼如千日，照异体还同。谁能作此观，直入法王宫。依他一念起，俱为妄所行。见分六十二，烦恼乱纵横。过去灭无灭，当来生不生。常能修此观，真妄坦然平。八十随形好，相分三十二。应物万般身，理中非一异。人法双俱遣，色心齐一弃。所以证菩提，实由诸相离。水陆同真际，飞行体一如。理中何彼此，法上岂亲疏。自他分别遣，高下执应除。了斯平等性，同共入无余。涅槃含四德，唯我契真常。齐名八自在，独一最灵长。非色非声相，心识岂难量。看时不可见，无见亦真常。施宝如沙数，唯成有漏因。不如无我观，了妄乃名真。欲证无生忍，要假离情尘。须依二空理，当证法王身。界尘何一异，报应亦同然。非因亦非果，谁后复谁先。事中通一合，理即两俱捐。欲达无生性，当须达本源。如星翳灯幻，皆为喻无常。漏识修因果，谁能得久长。危脆同泡露，如云影电光。饶经八万劫，终竟落空亡。
录文完。