迦葉菩薩白佛言：何等為菩薩摩訶薩？
佛告迦葉：已發意者及未發意，是等一切悉為菩薩。善男子！譬如冬日，蘇油凝結，無有津澤。如是修習一切契經、諸余三昧，發心望果而求菩提，是輩名為未發道意，不能速成菩薩之道。所以者何？無勤方便，如冬日故。
又善男子！如春時日，其熱猛烈，一切蘇油悉皆津澤，其余冰結一切熔銷，湖池諸水亦復消竭。如是，迦葉！若善男子、善女人、內道、外道，若有至心及名聞利養，聽此方等大般泥洹戢心歷耳，有發菩提未發心者，如斯之等一切身中悉皆津澤，為菩提因。是故我說是善男子、善女人悉為菩薩。如是方等般泥洹經功德積聚，覺慧無盡，是故我說名為春澤。所以者何？開發如來常住法故。
復次，善男子！譬如日月光明照曜，諸余光明悉不復現。如是大乘般泥洹經光明照曜，諸余契經及諸三昧功德光明悉不復現。是故善男子、善女人聞是方等大般泥洹，雖未能發無上道心，泥洹日光已入身中為菩提因，是故名為大般泥洹。
迦葉菩薩白佛言：世尊！一切眾生必有菩提因緣入身中者，以何等故？世尊！說犯四墮法、作無間罪、誹謗經法及一闡提，於正法中作毒刺耶？如佛所言，若未發意有菩提因者，有何差別？彼四種人應無惡罪。
佛告迦葉：除一闡提，諸余眾生其有聞此大般泥洹方等契經為菩提因者，當知是等已曾供養無量諸佛故，得聞此經，其余諸罪無能為也。所以者何？此摩訶衍大方便力，開發一切如來性故。
迦葉菩薩白佛言：世尊！未發心者，無有樂向，聞則背舍，何由得為菩提之因？
佛告迦葉：未發意者，雖不樂向而背舍去，猶憶此經，心不忘失，臥則夢中見大鬼神，現恐怖相，咄！善男子！當念菩提，若不樂向，我當煞汝。彼即驚怖，便念菩提，乃至覺已，心猶續念。又復彼人命終之後墮泥犁中，見其罪報亦復憶念，墮餓鬼中及生天上亦皆憶念。於彼能發菩提之心，於此大乘般泥洹經不樂之心從是永滅，如是則為菩提之因，如是為因，如是為緣，即立菩提。
復次，善男子！如虛空中興大云雨，雨於大地、枯木、山石及諸高源賊城亡食。唯諸菩薩摩訶薩文殊師利法王子等人中之雄，能知如來方便現化，為此奇特未曾有事，聲聞、緣覺所不能知。甚奇！世尊！無數無量如來常法。
爾時，世尊告純陀言：汝見奇特未曾有不？
純陀白佛：唯然，已見。向見如來三十二相、八十種好莊嚴其身，如是如來無量無數，與諸菩薩眷屬圍繞；今見世尊真實之身，獨處大眾，猶如藥樹，與諸菩薩前後圍繞。
佛告純陀：向者諸佛皆是現化，哀愍安樂一切眾生，開其意故，令彼功德不可得盡，作此現化，而諸眾生悉不能知，唯諸菩薩成就無量菩薩功德人中之雄，能知如來方便現化，汝今純陀亦復成就菩薩功德十地之行。
純陀白佛：如是，世尊！我等皆當修習菩薩一切隨喜。
佛告純陀：莫隨貪果，如余契經。
純陀白佛：諸余契經為非經耶？
佛告純陀：彼說有余。
純陀白佛言：其義云何？
佛告純陀：如我所說：
一切嘆布施，無有呵施者。
施犯戒福少，施持戒福增。
我說是契經，雖嘆一切施，而施有差降，施犯戒者，無毫厘福，布施持戒，獲其大果，不必悉同。
純陀白佛：云何世尊而說斯偈一切贊嘆布施功德？
佛告純陀：除一種人，嘆一切施。
純陀白佛：除何等人，嘆一切施？
佛告純陀：除一闡提、犯戒、謗法，嘆一切施。
純陀白佛：何等名為一闡提？
佛告純陀：若比丘、比丘尼、優婆塞、優婆夷，誹謗經法，口說惡言，永不改悔，於諸經法心無歸依，如是等人向一闡提道。若復眾生犯四重禁，作無間罪，不自改悔，而無慚恥，彼於正法永無護惜，不與護法之人以為知識，於諸善事未曾贊嘆，若復邪見，無佛法僧，我說斯等向一闡提道，除斯等類，嘆一切施。
純陀白佛：何名犯戒？
佛告純陀：犯四重禁、五無間業、誹謗正法。
純陀白佛言：如此重罪有差降耶？
佛言：有差降。彼雖犯戒，尚服法衣，而生慚愧。咄哉！我今犯斯重罪。何其怪哉！造斯大苦。而懷恐怖，生護法心：我當贊嘆護諸法者，當復降伏諸非法者，於方等經、諸禪三昧方便勤修。若如是者，我說斯等為不犯戒。所以者何？如日光出，微塵障翳皆悉不現。如是修習此摩訶衍契經日光，無數無量眾罪積聚皆悉消滅，是故此經說護法者，得大果報。若不爾者，是則名為最大犯戒。若施此等，無毫厘福。
復次，善男子！犯四重禁，能知真實如來之性，興護法心。若施此等，所以得大果報者何？譬如有女人，國土荒亂，將一嬰兒欲至他國，道遇大水，泛漲流漫，攜兒而度，水流漂急，不舍其兒，母子俱溺。然彼女人曾作大惡，以護子功德，命終生天。如是，善男子！犯四重禁、五無間業，深自悔責，興護法心，本作不善，獲惡之業，以護法故，得為福田，堪受信施，護法功德亦得大果。
純陀白佛言：世尊！若一闡提還生信心，悔過三尊，若人施與，得大果不？
佛告純陀：莫作是語。譬如有人食庵羅果，并取其核，壞而食之，持彼空核種著地中，雖復溉灌，終不得生。彼一闡提亦復如是，壞善種子，欲令改悔，生其善心，無有是處，是故名為一闡提也。布施持戒得大果者，果亦不同。所以者何？布施聲聞及辟支佛，所得果報皆有差別，唯施如來獲最上果。是故說言，非一切施得大果報。
純陀白佛言：何故世尊而說此偈？
佛告純陀：有因有緣。時王舍城有不信優婆塞奉事尼揵，而來問我布施之義，我攝彼故，為說斯偈。當知如來方便密說，為菩薩故，非是一切悉能了知，是故菩薩人中之雄，當於如來有余說中分別其義，降伏一切諸犯戒人，如除稊稗害善苗者。
復次，善男子！如我所說偈：
一切江河必回曲，一切叢林必樹木，
一切女人必諂偽，一切大力必安樂。
爾時，文殊師利即從坐起，整衣服，為佛作禮，而說偈言：
非一切河必回曲，非一切林必樹木，
非悉女人心諂偽，非為大力悉安樂。
如是，世尊！略說法門，非決定說。所以者何？此三千世界中，閻浮提外余閻浮提，有正直河，其直如繩，從其西海直至東海，如方等、阿含中說。是則如來有余之說，一切叢林必樹木亦有余說。所以者何？林有二種，亦有金、銀、琉璃寶樹之林，一切女人必諂偽者，亦有余說；有諸女人持戒清凈，其心質直，一切大力必安樂，亦有余說。如來法王最為大力，名為安樂。轉輪圣王及諸天神亦名大力，而不安樂。是故當知非一切大力皆為安樂，唯有常住，非變易法，大力泥洹，安隱快樂。譬如良醫，與彼病者醍醐令服，時彼病者請良醫言：更與我藥，我堪食之。良師答言：但食爾許，消已更食。若頓食不消，或能煞人。
時彼良師實哀病者，恐其死故。如是如來慈哀愍傷，欲滅波斯匿王、大臣、夫人高慢心故，說此偈言：
一切江河必回曲，一切叢林必樹木，
一切女人必諂偽，一切大力必安樂。
當知世尊言無漏失，如此大地可令反覆，如來之言終無有失。是故一切有余、無余，皆是如來攝眾生故。
佛言：善哉！善哉！文殊師利！哀愍一切諸眾生故，廣說如來有余、無余。
爾時，文殊師利復於佛前而說偈言：
於他善隨順，不觀作不作，
但自觀身行，諦視善不善。
如是，世尊！說此正法亦復非為究竟之說。所以者何？眾邪外道皆向泥犁，然佛世尊教諸弟子皆向泥洹。若生天上，此則名為毀譽之說。如是種種不隨順說，云何世尊偈中說言，於他善隨順？
爾時，佛告文殊師利：我所以說善隨順者，有因有緣。時阿闍世王害父王已，來詣我所，而問我言：云何世尊為一切智、非一切智耶？若一切智者，提婆達多於百千生中，於如來所常懷惡心，云何聽使而得出家？我即為彼而說此偈於他善隨順。彼阿闍世王有害父罪而不自覺，如來欲使自省己過，令其罪輕，是故說言：但自觀身行，諦視善不善。汝今云何見不隨順？若有持戒，修行慈心而觀彼過，是則諸佛如來之法。欲令己身及諸眾生悉皆安樂，是以應觀他作不作，己身亦然，常作是觀，是我弟子。
爾時，世尊復語文殊師利言，如我說偈：
一切皆懼死，莫不畏杖痛。
恕己可為譬，勿煞勿行杖。
爾時，文殊師利復於佛前而說偈言：
非一切懼死，一切畏杖痛。
亦不悉喻己，而恕彼眾生。
如是，世尊！略說法門亦非究竟。所以者何？如阿羅漢、轉輪圣王、玉女、象馬、大臣之寶，若諸天人及余眾生能加害者，無有是處。勇士、烈女、野馬、獸王、持戒比丘，雖有對至，而不恐怖。一切皆懼死，莫不畏杖痛，是則有余說。又復不可以己喻彼。所以者何？若阿羅漢以己喻彼，則為命想；若命想者，此非上士。計命想者，愚夫邪見，向惡趣門。
又復羅漢、我及眾生，空無所有，誰死誰煞，起害想者，無有是處。而彼所說我為喻者，為有我喻，為無我喻？若是我喻，則為下劣；若無我喻，是阿羅漢無有譬喻。然佛世尊不以無因而妄說法。有王舍城大獵他勢力苦，一切己力自在樂，
一切憍慢勢暴害，一切賢善人所愛。
文殊師利復說偈言：
非一切因他力苦，亦非己力自在樂，
非一切慢勢暴害，非一切賢人所愛。
此是世尊略現法門，非究竟說。所以者何？如庶民子，從師而學，俯仰進止悉由於師，道藝既成，永得安樂。如王者子，己力自在，不隨他教，愚闇常苦，所以如來說此偈者，其諸眾生為魔所持，不得自在，如來為彼而說此偈。是故當知非為一切他力故苦，亦非一切己力故樂。一切憍慢勢暴害者，此亦有余說，非一切慢為盡暴害。猶如有人憍慢慠俗，出家學道，或計福德，持戒清凈，當知是等雖為憍慢，非為暴害。一切賢善人所愛者，亦有余說，如內法中犯四重禁，能自克勵，執持威儀，雖修賢行，以破正業，人所不愛。何因世尊而說此偈？
爾時，佛告文殊師利：諸佛如來不以無因而妄說法。時王舍城有拘鄰女名須跋陀羅，惡厭世俗，來詣佛所，欲求出家。女人之法，不得自在，制由男子，自歸三寶。佛知其意，亦知是時，而說此偈一切由他勢力苦。善哉！善哉！文殊師利人中之仙，能問如來方便密教。
文殊師利復說偈言：
一切眾生類，皆依飲食存。一切諸嬰兒，悉無吝惜心。
一切諸世間，*揣食增其病。一切行法者，同止得安樂。
如是，世尊！今受純陀飯食供養，將無增患？
爾時，世尊復為文殊師利而說偈言：
非一切眾生，皆依飲食存。非一切嬰兒，悉無吝惜心。
非一切世間，*揣食增其病。非一切行法，同止得安樂。
汝文殊師利所得病者，我當得病。諸阿羅漢及辟支佛、菩薩、如來悉不*揣食，此則諸佛如來定法。若言羅漢及辟支佛、菩薩、如來曾*揣食者，壞大士義。而受眾生百千布施，贊嘆一切布施功德，欲濟眾生度三惡道無邊苦海，雖不*揣食而常嘆施，欲令眾生成檀波羅蜜。端坐樹下，六年苦行，豈謂不食而形瘦耶？勿謂如來眾生同數，如來已度愛欲諸流，不同世人境界行處，如來境界不可思議，聲聞弟子亦復如是，言*揣食者是有余說。一切嬰兒離慳惜者，亦有余說，乃有無量永離慳心，無動快樂。一切*揣食增其病者，亦有余說，外來之病，劍刺、瘡疣其數無量。一切行法同止安樂者，亦是如來有余之說，其法多種，亦有修習世俗善法，身口意業種種凈法、種種信心，而共同止，不相隨順。是故當知諸佛如來不以無因緣故，違義而說，以教化故，方便說法。時有半頭梵志，與諸同止修天祠齋法，來詣佛所，為降伏彼，令舍異見，而說此偈。
爾時，迦葉菩薩白佛言：云何世尊諸余契經皆是如來有余說耶？
佛言：不也，善男子！若有眾生功德成就，善解深法，如來為說常住安樂無余之法。諸余眾生樂聞法者，如來為彼或有余說，或無余說。
迦葉菩薩即大歡喜，白佛言：奇哉世尊！等視眾生，猶如一子。
佛告迦葉：善哉！善男子！應當如是諦解深法。
迦葉菩薩白佛言：世尊！唯愿如來說此方等般泥洹經所得功德！
佛告迦葉：此摩訶衍般泥洹經聞其名者，所得功德非是聲聞及辟支佛能究竟說；此摩訶衍般泥洹經所生功德不可思議，唯是諸佛如來境界。
爾時，諸天、世人及阿修羅即於佛前，一心同聲以偈頌曰：
如來天中天，甚深難思議。如來之所說，方等泥洹經，
出生諸功德，亦不可思議。正法難思議，僧寶亦復然。
唯愿天中天，哀愍小留住！上座尊迦葉，眷屬須臾至。
尊者阿難陀，多聞大仙士，及摩竭提王，國王阿闍世。
斯等於如來，最親密弟子，彼諸正士等，必懷疑惑想。
如來為泥洹，為當長存世？此等心懷疑，於何而取定？
愿哀須臾住，待至為決疑！
爾時，世尊為諸大眾而說偈言：
諸懷疑惑者，汝等勿憂慮！我法生長子，上座大迦葉，
阿難多聞士，是等須臾至，要令彼見我，我當般泥洹。
如斯智慧士，觀如來雙足，彼自知我身，常無常真實。
爾時，一切大眾眷屬供養如來天繒華蓋，燒眾名香，作天伎樂，其數無量，不可為喻。供養佛已，萬河沙諸眾生等發阿耨多羅三藐三菩提心，住於菩薩最初住地。純陀長者歡喜踴躍，菩提甘露以灌其頂。
爾時，世尊告文殊師利法王子、迦葉菩薩、純陀菩薩：汝善男子自修其心，慎莫放逸！我今背疾，舉身皆痛，欲須燕臥。汝文殊師利當為一切四眾說法，如來正法今付囑汝，乃至上座摩訶迦葉及阿難到念明想。