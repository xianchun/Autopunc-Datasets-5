稽首归依无上士，常起弘誓大悲心，为济有情生死流，令得涅槃安隐处。大舍防非忍无倦，一心方便正慧力，自利利他悉圆满，故号调御天人师。稽首归依妙法藏，三四二五理圆明，七八能开四谛门，修者咸到无为岸。法云法雨润群生，能除热恼蠲众病，难化之徒使调顺，随机引导非强力。稽首归依真圣众，八辈上人能离染，金刚智杵破邪山，永断无始相缠缚。始从鹿苑至双林，随佛一代弘真教，各称本缘行化已，灰身灭智寂无生。稽首总敬三宝尊，是谓正因能普济，生死迷愚镇沉溺，咸令出离至菩提。生者皆归死，容颜尽变衰，强力病所侵，无能免斯者。假使妙高山，劫尽皆坏散，大海深无底，亦复皆枯竭，大地及日月，时至皆归尽，未曾有一事，不被无常吞。上至非想处，下至转轮王，七宝镇随身，千子常围绕，如其寿命尽，须臾不暂停，还漂死海中，随缘受众苦。循环三界内，犹如汲井轮，亦如蚕作茧，吐丝还自缠。无上诸世尊，独觉声闻众，尚舍无常身，何况于凡夫。父母及妻子，兄弟并眷属，目观生死隔，云何不愁叹。是故劝诸人，谛听真实法，共舍无常处，当行不死门。佛法如甘露，除热得清凉，一心应善听，能灭诸烦恼。
如是我闻：
一时薄伽梵在室罗伐城逝多林给孤独园。尔时佛告诸苾刍：有三种法，于诸世间是不可爱、是不光泽、是不可念、是不称意。何者为三？谓老、病、死。汝诸苾刍，此老病死于诸世间实不可爱、实不光泽、实不可念、实不称意。若老、病、死世间无者，如来、应、正等觉不出于世，为诸众生说所证法及调伏事。是故应知此老、病、死，于诸世间是不可爱、是不光泽、是不可念、是不称意。由此三事，如来、应、正等觉出现于世，为诸众生说所证法及调伏事。
尔时世尊重说颂曰：外事庄彩咸归坏，内身衰变亦同然，唯有胜法不灭亡，诸有智人应善察。此老病死皆共嫌，形仪丑恶极可厌，少年容貌暂时住，不久咸悉见枯羸。假使寿命满百年，终归不免无常逼，老病死苦常随逐，恒与众生作无利。
尔时世尊说是经已，诸苾刍众、天、龙、药叉、揵闼婆、阿苏罗等，皆大欢喜，信受奉行。常求诸欲境，不行于善事，云何保形命，不见死来侵？命根气欲尽，支节悉分离，众苦与死俱，此时徒叹恨。两目俱翻上，死刀随业下，意想并慞惶，无能相救济。长喘连胸急，短气喉中干，死王催伺命，亲属徒相守。诸识皆昏昧，行入险城中，亲知咸弃舍，任彼绳牵去。将至琰魔王，随业而受报，胜因生善道，恶业堕泥犁。明眼无过慧，黑闇不过痴，病不越怨家，大怖无过死。有生皆必死，造罪苦切身，当勤策三业，恒修于福智。眷属皆舍去，财货任他将，但持自善根，险道充粮食。譬如路傍树，暂息非久停，车马及妻儿，不久皆如是。譬如群宿鸟，夜聚旦随飞，死去别亲知，乖离亦如是。唯有佛菩提，是真归仗处，依经我略说，智者善应思。天阿苏罗药叉等，来听法者应至心，拥护佛法使长存，各各勤行世尊教。诸有听徒来至此，或在地上或居空，常于人世起慈心，昼夜自身依法住。愿诸世界常安隐，无边福智益群生，所有罪业并消除，远离众苦归圆寂。恒用戒香涂莹体，常持定服以资身，菩提妙华遍庄严，随所住处常安乐。