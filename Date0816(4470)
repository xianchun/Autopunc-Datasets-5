太上曰：若有清信男子、清信女人，年災月厄，疾病纏綿，官府連累，口舌謗讟，誣誷闇昧，不能自明，抑滯迍邅，所求乖戾，凡事轗軻，所作不遂，所圖不成，當於自身本命日、甲子日、庚申日、三元日八節日、逐月三七日，或祖先父母遠忌之日，設三清聖像，以時果、香花、旛燈供養，躬自禮誦此懺悔文。或請道士禮誦禳謝，作如是言：懺悔弟子伏自生居人世，長寓中華，荷天地亭育之恩，處日月照臨之下，或命犯衝破，運屬魁罡，行年所值，天羅地網，暗耀惡星，經纏命位。或起造葬埋，築室動土。或經營制作，遷徙出遊，不避禁方，觸犯神煞。或呼迎聚會，不擇良辰，動作改更，誤當醜日。或破闘交易，間謀親朋。或魔障善道，妄解正論，起人怨嗟，被人咒詛，結託權勢，坑陷忠良，倚恃尊強，抑壓卑弱，奪他玩好，不顧仁義，是乃人興怨謗之心，鬼伺災衰之隙，減人福祿，奪人壽齡，遂致釁積幽冥，終為陽報，殃墮九祖，延及子孫。今對聖前，咸悉懺悔，稽首虔誠，歸命信禮，上清普慈護世諸尊聖號：
歸命信禮宥過賜福真人。
弟子式憑真誥，虔禮上真，懇禱至誠，一心懺悔。
自從無始已來，或為宰官，或為執事，掌國樞命，申令典刑，橫恣權勢，不務正理，欺公枉法，紊亂紀綱，蔽匿明賢，依附奸黨，上壅天聽，下遏民情，忠告善道，不得通達，苦虐無申，受賄曲刑，恣縱狡吏，損害良善，鬻貴買賤，誅剝細民，虧公損私，不分善惡，濫刑弛政，不鑒曲直，不察疾苦，不問饑渴，上來往業，當墮地獄，長劫受苦，苦盡復生，或為餓鬼，或為畜生，往復循環，百千萬劫，報盡復還，生於、玆世，以前業故，當受餘殃。
弟子自從無始已來，或為巫覡音檄，或為醫卜，假託邪鬼，詐取資財，合造毒藥，增益病勢，因為卜筮，厭禱鬼神，侵損他財，自益己用。上來往業，當墮地獄，長劫受苦，苦盡復生，或為餓鬼，或為畜生，往復循環，百千萬劫，報盡復還，生於玆世，以前業故，尚受餘殃。
弟子自從無始已來，或居市井，專事商賈音古，興販貿易，全虧仁義，欺誷取利，將粗揉精，飾偽亂真，悞他適用，大秤小斗，種種百為，惟賄所覬音冀，常懷詐欺。上來往業，當墮地獄，長劫受苦，苦盡復生，或為餓鬼，或為畜生，往復循環，百千萬劫，報盡復還，生於玆世，以前業故，尚受餘殃。
弟子自從無始已來，不識正道，不辨邪真，貪色好財，嫌貧逐富，奔競名利，不務謙仁，親近囂浮，不奉甘旨，見利忘義，侮聖慢賢，或對虛空，露身裸體，日月星辰，相對便利，或怒天地，或怨寒暑，或指虹蜺，或唾流星，或設咒誓，或罵鬼神。上來往業，當墮地獄，長劫受苦，苦盡復生，或為餓鬼，或為畜生，往復循環，百千萬劫，報盡復還，生於玆世，以前業故，尚受餘殃。今對聖前，咸悉懺悔，歸命信禮，普慈護世諸尊聖號：
歸命信禮拔苦度厄真人。
弟子式憑真諧，虔禮上真，懇禱至誠，一心懺悔。自念受靈微賤，稟性冥頑，仰荷洪休，得親正教，功虧毫髮，過積丘山。今啟下誠，仰投上聖，披肝露膽，謝罪首愆，幸鑒愚誠。少回靈貺，赦千非於既往；允荷慈恩，錫百福於方來。長承道蔭，一門康泰，九祖遷昇，所願諧和，所求稱遂，凡於動靜，實賴生成。無任志誠懇禱之至。