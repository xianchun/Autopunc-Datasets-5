西蜀仁王欽禪師示眾曰：若據德山嚴令，豈容一個上來？暫依百丈規繩，且許諸人立地。山僧恁麼開口，已是不善堤防。忽若眾中有個解倒行此令底衲僧出來，喝散大眾，掀倒禪床，搊下堦來，豈不遭他毒手？而今既無恁麼底漢，教山僧坐地，對了諸人，說個甚麼即得？若是叢林法則，禪苑清規，自是諸人知有底事，何用山僧苦口相勸？自余無非發明自己，決擇死生在衣線下，斯為急要。
雖然，這一段事，莫非當人自知皮下有血，向己躬下猛省得來，瞥地有個悟入處，始知不自外來，不從人得。若未得個端的悟入處，只是向人口角頭尋言逐句，刺頭入經論緣，即如如佛。且要他從這趣人性，幻化空身即法身。幻身終歸敗壞，法身本體恒然。但於理性明將來，聲色透出去，直得綿綿密密，不漏絲毫，純是真空，更無別法。
又有一般擔板禪和，不明回互之機，只認個平實語句，但見山是山，水是水，僧是僧，俗是俗，板頭只是板頭，拄杖只是拄杖，移易他絲毫地位不得，皆是自不具眼，未遇作家，於法於人不能甄別。由是發明不徹，悟入乖差，次第相承，過非一二。師眼不正，弟子見邪，承授麤浮，致斯得失。良由不辨佛祖正脉，各逐己見開張，令後學未識旨歸，但望風而言參請。
更有十年二十年向江湖上走，自號飽參，遍歷諸家門戶，謂祖師言句自有來由，從上機緣各有淺深，把諸家相似語比類排布，錄作大冊小冊，藏衣單下，不令人見，到處把作宗門玄旨。或則先明道眼因緣，次過擇法眼話，然後透聲透色，拂跡忘情。或有見來參者，便舉個修山主頌與他理論，要見一切諸法不離本心，大地虛空非心外法。所以撲落非他物，縱橫不是塵，山河及大地，全露法王身，方明盡大地是個真實人體，盡大地是個解脫門，盡大地是毘盧一只眼，盡大地是自己法身，恁麼見得，心外無法，法實自心，一切處總恁麼也。
或說空劫已前自己，日用自己，不行鳥道，直透龍門，言尊貴邊事，則忌觸諱當頭，於異類中行，要須披毛戴角。或明一色轉位回機及去及盡，然後於枯木上更糝些子華始得。或示學者，但畫作圓相，或全明全暗，或半暗半明，或偏或正，或點或破，百數十個度樣子，一一須辨得下始得。或但一切法本無自性，亦無自己，所以祖師云：本來無一物，何處有塵埃？但恁麼會得徹去，不為一切諸法所礙，其余更有甚麼事？
如上許多見解，皆是情存滲漏，各護師承。殊不知宗師家出一言半句，乃是方便門中垂手為人。初非自立門風，為一宗說話，後代兒孫忘了祖翁，各認個爺，互立宗旨，便將他古人一問一答，盡作自受用三昧。要得如擊石火，閃電光，但莫入陰界擬議。一向高禪將去，或棒喝扶持，好晴好雨，好燈籠，好露柱，拂袖便行，禮拜出去，則無不甚深，無不解脫，此蓋言其大略爾。
若論三玄三要、四種料揀、五位君臣、三種滲漏、內紹外紹、王種臣種，同詮性海、轉側流注、法身有二種病三種光，如斯之類，不可備舉。有底才聞說著，總一味作建立會，卻便道：諸佛未出世，祖師未西來時，還有恁麼說話也無？便舉僧問趙州：如何是玄中玄？州云：闍梨玄來多少時？僧云：玄來久矣。州云：儞若不得老僧，幾乎玄殺。便將這個話印定了也。有云：古人玄妙之設，豈徒然哉？若恁麼會，則三玄五位皆為施設，要須就一一明辨出來，方見臨濟、洞山用處。
有舉僧問雪峰：臨濟四喝，意旨如何？峰云：他家宗旨，我所未知，汝尋臨濟下兒孫問之。僧後問南院，仍舉雪峰所遣之意。南院大展坐具，望南方禮拜云：雪峰古佛又以此語印定了也。又安可以古人一期救弊之語為定論哉？不見道：恁麼也不得，不恁麼也不得，恁麼不恁麼總不得。
若是頂門具眼底，自解出脫。設若把一大藏教都作建立會，卻也怪他不得。祖師機緣一一就明辨出來，亦總由他，你有甚麼擬議處？豈可互立知解，各認門風，便道諸家宗旨各有長處？亦不必議他底，如兩異姓人隔壁住，彼此各不相知閨閣事，一般是甚麼說話。不見臨濟大師道：一切處無非是道流歸舍處。恁麼見得，便能於一剎那間，入染入凈，入凡入圣，入彌勒樓閣，入毘盧法界，處處游履國土。須知是個無依道人乘境出來，且不是有，莫作有見；不是無，莫作無見；不是佛，莫作佛見；不是法，莫作法見。且不是你無始時來生死報本，又不是你髏髑前昭昭靈靈底，又不是你六根門頭攀緣徧計底，直須見得透頂徹底，和會得來，總是一家事。更無如許殽訛等見解，方能為一切人去黏解縛，出釘拔楔。
若具恁麼手段，只將平生參得多知多解，筑向肚皮袋，飽齁齁地向人家叢林板頭，吃了飯，坐禪觀行，舌持上齶，把捉念漏，不令放起，是外道法。祖師云：你若住心看靜，舉心外照，攝心內澄，凝心入定，如是之流，皆是造作。忽若一旦被些福緣推出來，便即點胸自負，爭人爭我，爭勝爭負，恣意亂統，貶剝諸方，這家說平實，那家只掠虛。
有宗一向滯著語言，有宗坐在無事合，一向開大口，道天下無人。及乎被明眼人靠著，見得他自無眼目，不識好惡。有時是處又即拋卻，不是處強作主宰，如說藥人，真藥現前，自不能辨，只是學得虛頭，到處開眼，鼓弄聾俗，誑謼無知。便有瞎禿子白衣輩十個五個蔟著他，如蒼蠅聞臭肉相似，便聚頭鬪唼將去。才經久久，臭氣過了，見無可噆，依前散去。到這，也須回頭識羞，始得這個事。且不是你說得底道理，直饒你說得天華亂墜，頑石點頭，也是口頭辨。更須就你覓個履踐處，且不是持戒忍辱，方便行檀，入定修禪，強勞精進，又不是隨緣消舊業，更莫造新殃，便當得去。
須知親近般若，有四種藏鋒之用，親近以自治，藏鋒之用以治物。古來住山老衲，虵虎就手而食；歸宗禪師見虵，即芟為兩段；取性和尚凡見蟲虵，盡皆打殺拋卻，云：取性！取性！玄沙見虎，僧云：和尚！沙云：是你。靈潤法師山行，野燒迅飛而來，眾皆避之，法師安步徐行曰：心外無火，火實自心。為火可逃，無由免火，火至自滅。到這個田地，且不是修證得底道理，也不是煉得身心如枯木石頭，寒灰死火，無些子氣焰逼著他，便得恁麼地，且莫錯。
你若要得於一切處自由自在，直須具大無畏，如師子游行不求伴侶，方得名為大自在。故教中云：譬如人畏時，非人得其便。如是弟子畏生死故，色聲香味觸法得其便也。已離畏者，一切五欲不能為也。然雖恁麼，忽若有個饑來吃飯，困即打眠底，聞恁麼說話，也不用起來與你辯論，只是喉嚨作個吽吽聲，也須更疑著他在。珍重！
泐潭真凈文禪師示眾，喝一喝，舉拂子曰：㖿！㖿！盡十方世界，若凡若圣，若僧若俗，草。如今人多是得個身心寂滅，前後際斷，一念萬年去、休去、歇去、古廟香爐去、冷湫湫地去，便為究竟。殊不知卻被此勝妙境界障蔽自己，正知見不能現前，神通光明不能發露。或又報個平常心是道，以為極則。天是天，地是地，山是山，水是水，僧是僧，俗是俗，大盡三十日，小盡二十九，依草附木，不覺不知，一向迷將去。忽問他：我手何似佛手？便道：是和尚手。我腳何似驢腳？便道：是和尚腳。人人盡有生緣處，那個是上座生緣處？便道：某是某州人。是何言歟？且莫錯會好。
凡百施為，須要平常一路子以為穩當，定將去，合將去，更不敢別移一步，怕墮坑落壍。長時一似雙盲底人行路，一條拄杖子寸步拋不得，緊把著憑將去，步步依倚。一日，若道眼豁開，頓覺前非，拋卻杖子，撤開兩手，十方蕩蕩，七縱八橫，東西南北，無可不可。豈可一向倚他門戶，傍他行腳，有甚快活？自己畢竟如何？
不見云門大師道：而今天下老和尚多是師承學解，路布葛藤，印板上打來，模子脫出。當人若是明去，何不一切臨時？又不見臨濟大師云：我這是活祖師西來意，把來便用，立處皆真。他不說古又如何，今又如何；這語得，那語不得；那是虛，這是實，你與我拈出絲毫許實底道理來看。此蓋當人眼不開，自無見處。一向承虛接響，百般忌諱，自纏自縛。直饒聞恁說，當下忽然見得倜儻分明去，也是棺木瞠眼。如今還有無師智、自然智，不與萬法為侶者，炟赫底丈夫漢，䶥䶥齖齖，千變萬化，見我恁麼胡言漢語，便好近前驀口摑，拽下倚子，擲向三門外，喝散大眾，豈不快哉？還有麼？良久，曰：若無，且看老僧騎案山，跳入你諸人眼睛，七顛八倒，呵佛罵祖去也。復喝一喝，下座。
天寧芙蓉楷禪師示眾曰：夫出家者，為厭塵勞，求脫生死，休心息念，斷絕攀緣，故名出家。豈可以等閑利養，埋沒平生？直須兩頭撒開，中間放下。遇聲遇色，如石上栽華；見利見名，似眼中著屑。況從無始以來，不是不曾經歷，又不是不知次第，不過翻頭作尾，止於如此，何須苦苦貪戀？如今不歇，更待何時？所以先圣教人只要盡卻今時。能盡今時，更有何事？若得心中無事，佛祖猶是冤家，一切世事自然冷淡，方始那邊相應。你不見隱山至死不肯見人；趙州至死不肯告人；匾擔拾橡栗為食；大梅以荷葉為衣；紙衣道者只披紙；玄太上座只著布；石霜置枯木堂與人坐臥，只要死了你心；投子使人辦米，同煮共湌，要得省取你事。且從上諸圣有如此榜樣，若無長處，如何甘得？
諸仁者！若也於斯體究的不虧人，若也不肯承當，向後深恐費力，山僧行業無取，忝主山門，豈可坐費常住，頓忘先圣付囑？今者輒欲略斆古人為住持體例，與諸人議定，更不下山，不赴齋，不發化主，唯將本院莊課一歲所得，均作三百六十分，日取一分用之，更不隨人添減，可以備飯則作飯，作飯不足則作粥，作粥不足則作米湯。新到相見，茶湯而已，更不煎點，唯置一茶堂，自去取用，務要省緣，專一辦道。又況活計具足，風景不疏，華解笑，鳥解啼，木馬長鳴，石牛善走，天外之青山寡色，耳畔之鳴泉無聲，嶺上猿啼，露濕中宵之月；林間鶴唳，風回清曉之松。春風起時，枯木龍吟。秋葉凋而寒林華散，玉堦鋪苔蘚之紋，人面帶煙霞之色，音塵寂爾，消息宛然，一味蕭條，無可趣向。
山僧今日向諸人面前說家門，已是不著便，豈可更去陞堂入室，拈槌豎拂，東喝西棒，張眉努目，如癇病發相似？不唯屈沈上座，況亦辜負先圣。你不見達磨西來，到少室山下面壁九年；二祖至於立雪斷臂，可謂受盡艱辛。然而達磨不曾措了一詞，二祖不曾問著一句。還喚遠入你心中，做得許多見解。要識你自心麼？如太陰當晝，天下皆明，那更有暗處？若到這個田地，亦無吉兇爻象，亦無是非好惡，便能向是非頭上坐，是非頭上臥，乃至婬坊酒肆、虎穴魔宮，盡是當人安身立命之處。
只為你無量劫來，業識濃厚，心中蹺蹺踦踦，繘繘繂繂，信之不及，便被世間愛情纏縛得來七顛八到。江南人護江南人，廣南人護廣南人，淮南人護淮南人，向北人護向北人，湖南人護湖南人，福建人護福建人，川僧護川僧，淅
是個漢，一劃劃斷多少自由自在；若也劃不斷，處處被愛之所縛。愛色被色縛，愛院被院縛，愛名被名縛，愛利被利縛，愛身被身縛。你何不退步思量，你這臭皮袋子有甚麼好處？當時只為你有一念愛心，便入母胎中，愛
個渾身捼腰捺胯，胡揮亂又曰：古人雖則徧參知識，承嗣燒香，只為最初發明之師，非是別底，不如此人揀人承嗣，蓋不忘本也。今時見人曾參某人，卻不承嗣，卻承嗣某人，便謂前人不如彼人，生輕重心。又有般底，或受他摩捋，或希他勢望，便忘本逐勢，既負慚怍，欲釋人非，返生毀謗。如斯之輩，閻羅王未放你在。古人接得弟子，卻指令承嗣他人，則睦州與云門，大愚與臨濟是也。不似今時，勾爬人家男女，硬斷送與三間屋子，令承嗣他。若總如此，佛法豈得殊勝？敗壞宗門，有現世報者，自不省耳云云。
泐潭湛堂準禪師示眾：僧問：金剛經中道：一切賢圣皆以無為法而有差別。未審如何是無為法？
曰：水底泥牛吼，火中木馬嘶。
云：為甚麼卻有差別？
曰：春力無高下，華枝自短長。
云：這個是教意，如何是祖師西來意？
曰：煙村三月，別是一家春。
云：恁麼則祖意教意了不相干。
曰：有不是無。
云：若然者，施主沾恩去也。
曰：但知隨例湌䭔子。
僧禮拜，師乃曰：井底烏龜頭帶雪，七六五四三二一。神通隱顯百千門，一一皆從此經出。遂以拂子擊禪床一下，曰：豈不是從此經出？又喝一喝，曰：豈不是從此經出？是以過現未來一切諸佛，三千掌，佛殿燒香，寮舍橫拈倒把，左卷右舒，擲去拋來，朝讀暮誦。這一卷經，若是展去也，豎窮三際，橫變十方，周沙界之群生，遍剎塵之品類，包羅萬有，統括二儀，無一法而不明，無一法而不顯，可謂是法門重疊，如云起於長空；行解分披，似華鋪於錦上。言言見諦，情忘於二十七疑；句句朝宗，妙契於三十二分。有而不有，空而不空，明法界則一體同觀，說去來則威儀寂靜，窮微盡妙，豈不極於斯矣？其卷去也，更討甚麼一點墨？經頭邊只有一個以字不成，八字不是，不知是個甚麼字？設使須菩提解空第一，到這也只得目瞪口呿。憶得昔日有一僧問睦州云：經頭以字不成，八字不是，未審是個甚麼字？睦州乃彈指一下，云：會麼？僧云：不會。州云：上來表贊，無限圣因。蝦蟆&#;跳上梵天，蚯蚓驀過東海。大眾！且道睦州當時為這僧說這個字？不說這個字？若道說，因甚麼睦州卻問這僧云：會麼？若也明得，不唯使施主罪滅福生，亦乃自家平生慶快。其或未明，三德六味，施佛及僧。復喝一喝，曰：珍重！
太平佛監懃禪師示眾，眾集，師曰：還委悉麼？若也委悉，功不浪施；如或未然，彼此鈍置。欲知此事，覿面相呈，未語已前，早是蹉過。如金翅鳥王入阿盧大海，擊開雪浪，直取龍吞，眼睛定動之間，早已喪身失命，況乃低頭卜度，識路追尋，何啻白云萬里？靈鋒寶劍，常露現前，亦能殺人，亦能活人。沙門眼目，函蓋世界，把定乾坤，永無絲毫許滲漏。所以此事一塵才起，大地全收。在天地而不在天地，所以為蓋為載，其實未嘗蓋載；在日月而不在日月，所以能為照為照底漢，也不必如此，瓶盤釵釧本是一金，酥酪醍醐元是一味，何須熔攪？
又見一般兄弟，認得個昭昭靈靈，動轉施為，便道會了也，到處要人印證。揚眉眴目，合掌擎拳，一棒一喝，皆是我心全體，恁麼來開口便是，且道還當也不當？可謂百千大海棄之，唯認一浮漚體，目為全潮。此事無限量，不可思議之事，豈可將有作思惟，限量情識，擬議測度得及？豈不見教中道：如取螢火燒須彌山，縱經塵劫，終不能著。又道：有作思惟，從有心起，皆是六塵妄想緣氣，非實心體。又道：虛妄浮心，多諸巧見，不能成就圓覺方便。正是此矣。
然則真妄同源，妄因真立，其奈少有窮徹根源，多是緣枝逐葉，返成弄影底漢。果若窮徹法源，動靜去來皆如來藏。如或未然，只是認賊為子，其家財寶終不成就，返被情塵業識蔽塞，靈源妙智光明不能發露，大用不得現前。
大丈夫自有彌天意氣，匝地威風。威音不遙，彌勒不後，忽若道眼頓開，坐斷毘盧頂&#;，不見有祖佛出世，天下老和尚瞻仰有分。恁麼說話，對諸作者面前，大似炫耀見知，塵瀆清聆。然通心之士，言外見意，情妄之流，未免輕笑。
記得天柱開山崇慧禪師云：祖師西來似賣卜漢，見你不會，為你鉆破卦文。吉兇才生，在你分上一時自看。時有僧問：如何是賣卜底人？曰：出門便不中也。若是山僧即不然，祖意西來似鵶鳴相，以吉兇將兆，報人先知。世人不會，卻謂鵶鳴喚作妖，送兇於人，返遭斥逐。鵶儻不鳴，吉兇自定，雖本用好心，不得奸得來？所以道：本覺妙明，性覺明妙，亦喚作法身無相猶如虛空。
你若知法身，便屬報身，便有著衣吃飯般屎送尿，便屬化身。不見永嘉大師道：三身四智體中玄，八解六通心地印。又云：了了見，無一物，亦無人，亦無佛。大千沙界海中漚，一切圣賢如電拂。若是寶峰，即向你道：了了見，如大死人，亦無喜，亦無嗔，直是全身行異類，處處相逢處處真。久立。
開善密庵謙禪師解夏示眾曰：先圣立個結夏，謂之護生。禁足三月安居，晚學初機，修行辨道，潔凈三業，四威儀中，無令過失。敢問大眾：且作麼生修？作麼生行？若道有法可修可行，便成欺誑；若道無一法可修可行，又如何得安穩去？不見昔有僧問一老宿：如何是修行？宿曰：見性是修行。往往叢林中見這般說話，便以為尋常，殊不知他古人實證實悟，到竟究灑灑，沒可把。雖無可把，卻能現佛、現眾生、現菩提、現煩惱、現涅盤、現生死。你莫看他現底，未現時是個甚麼？所以臨濟和尚云：學道人須要得真正見解。若得真正見解，生死不滯，去住自由，不用求他殊勝，殊勝自至，如此方喚作修行，不是別法教你修行。若別有法，盡屬三乘因果次第，非本來佛。古人謂之情存圣量，解在果因，未能逾越圣情，過諸影迹。若能一念緣起無生，超彼三乘權學等見。
山僧今夏修行，有無量功德，凡解夏之日，謂之眾僧自恣日，有缺犯無缺犯，須恣自己意，對佛披露。今夜不免對人天大眾前一一披露去也，好事大家知，分明聽取。自結夏後，聞當山慈覺臥疾，即過來問疾。又黃亭眾信作水陸，請普說，赴其普說歸來，送慈覺茶毘，迤邐受開善請，入院開堂，賓客往還，迎來送去，勞勞地直到今日。且道是佛法？是世法？是見性？是不見性？是修行？是不修行？到這如何定當？往往十個有五雙定當不出。
因記得鵝湖和尚上堂云：莫道未了底人浮逼逼地。設使了得底人明得，知有去處，尚乃浮逼逼地。云門下來，舉此話問首座：意作麼生？座云：浮逼逼地。門云：首座在此久住，頭白齒黃作這個語話。座云：未審上座又作麼生？門云：要道即得，見即便見。若不見，莫亂道。座云：只如堂頭道浮逼逼地，又作麼生？門云：頭上著枷，腳下著杻。座云：恁麼則無佛法也。門云：此是文殊普賢大人境界。
師曰：大小云門，前頭赫殺人，後頭笑殺人。山僧當時若見，便向他道：且莫惡口，你諸人聞恁麼道，又不得去這博量，直須實頭到這田地始得。若實到這田地，方知他云門落處，即知鵝湖落處；既知鵝湖落處，即知開善落處；既知開善落處，即知當人自性落處；既知當人自性落處，未可便休，更須參三十年，待別有生涯始得。為甚麼如此？不見道：虵頭卻要重揩癢，萬萬千千出一毫。以拂子擊禪床一下。
徑山別峰印禪師示眾曰：直截簡徑，廣大明白底一段大事，諸人自打之遶，自求葛藤，遂見紛紛紜紜，曲曲屈屈，卒了不下。拈拂子曰：見麼？屈曲了也。擊禪床曰：紛紜了也。直饒機如掣電，辯似懸河，分疏得行，趁赴得到，不如還我第一頭來。今早室中初無奇特，亦無玄妙，只問兄弟：荔枝因甚麼赤？十個有五雙莫擬如何祗對，只這求話會，欲祗對底是大病也。鼻孔在老僧手，豈是要你答轉語？施一伎倆，合得也便道是也。莫道會盡古今，會盡差別，會盡大機大用，石火雷答木，有甚麼交涉？
晦堂和尚初自南雄來，負文章慧辯一肚皮。依云峰悅禪師三年，并無近傍處。又依南禪師二年，下盡工夫，亦無近傍處。遂棄去，不愿參禪，往山主院中過夏。因閱傳燈錄，至適來僧問多福一叢竹因緣，驀然頓悟，親見二師相為處，遂徑歸黃檗。才展坐具，南曰：子入吾室矣！且道晦堂見個甚麼，便恁麼不同？所以道：參禪人切忌向語脉轉卻。
晦堂又嘗請益南禪師云：大事本來如是，和尚何用教人看話頭，百計搜尋。南曰：若不如此，令汝究尋到無心處，自見自肯，吾即埋沒汝也。諸兄弟！此是古人腳踏實地處，吐氣出來，無不的確，無不諦當。而今要會這荔枝因甚麼赤？亦須自見自肯，與他晦堂、趙州、白云把手共行，則松直棘曲，鵠白烏玄，以至天地日月、山川艸木、鳥獸人民、四圣六凡，皆穿透矣！要道便道，要拈便拈，更不借他鼻孔出氣也。果然恁麼，則返觀向來蹉過多少好事了也。莫有不蹉過底麼？在舍只言為客易，臨淵方覺取魚難。