六十二歲。春夏，予仍居茅蓬。赤山法老人抵陜，結庵翠微山，來六十余人，半住皇裕寺，半住新庵及興善寺。時蘇軍門在北地開水田，將鴨伯灘地百頃送翠微山作僧糧，土人謂世代居此，要將田易地，僧不肯，興訟，敗於理，法老人大受氣。次年老人南返，盡將器物歸之體安、月霞，余眾四散。每念此事之艱，稍一恃強，終招禍害。此次南僧到北地，受影響不少，而山川形氣亦不無關系也。
歲行盡矣，萬山積雪，嚴寒徹骨，予獨居茅蓬中，身心清凈。一日，煮芋釜中，跏趺待熟，不覺定去。
辛丑和約成，賠款四萬五千萬兩。十月，聯軍退出京師。十一月，太后挈帝回鑾北京。
六十三歲。去歲暮入定不知時日，山中鄰棚復成師等訝予久不至，來茅蓬賀年，見棚外虎跡徧滿，無人足跡，入視，見予在定中，乃以磬開靜，問曰：已食否？
曰：未，芋在釜，度已熟矣。
發視之，已霉高寸許，堅冰如石，復成訝曰：你一定已半月矣。
相與烹雪煮芋，飽餐而去。復師去後，不數日，遠近僧俗咸來視予。厭於酬答，乃宵遁，一肩行李，又向萬里無寸草處去。
先至太白山居巖洞中。不數日，戒塵師踵跡至，相約遠游，其目的地為峨嵋。乃出寶鴨口，至紫柏山，過妙臺子，游張良廟，過招化縣，觀張飛柏。行至成都，住寺小憩，遂由嘉定抵峨嵋山，登金頂，觀佛光，與雞足山佛光無異。夜看萬盞明燈，與五臺拜智慧燈相同。至錫瓦殿，禮真應老和尚，年七十余矣，為全山領袖、宗門知識也。歡留數日。
下山循洗象池、大峨寺、長老坪、毘盧殿、峨嵋縣、峽江縣，抵銀村，過流沙河，適水漲，從早至午候船到，眾皆上船，予讓戒塵先登，以行李遞上，余正欲過船，索忽斷，流復急，余以右手攀船弦，船小人多，稍側即覆，予不動，從流而下，浸在水中。至暮，船泊岸，眾牽予上，衣褲及兩足皆被小石割破矣。
天寒下雨，行抵曬經關，旅店不宿僧人。街外有一廟，一僧住守，求宿再三，不許，令宿門外戲臺底，地濕衣濕，以錢向僧買禾草，伊拖來兩把濕稈，亦燒不著，只得忍受，與戒師坐至天明，買得幾個苦蕎粑食之。忍著痛，仍前進，過火燃山，達建昌寧遠府。至會理州，入云南省界，過永北縣，朝觀音菩薩圣蹟，渡金沙江朝雞足山，樹下宿，復聞石門內魚磬聲。
翌日，上金頂各處進香畢，又復起念：佛祖道場，衰敗至此，全滇僧規墮落至此。發愿在山結一庵，以接待朝山者，又為地方子孫寺廟所禁，思之雪涕，乃下山。抵昆明府，得護法居士岑寬慈留住福興寺。予閉關，戒塵為護，是年在關中度歲。
六十四歲。予在關中，迎祥寺一僧人至，稱寺有放生雄雞重數斤，極兇惡好斗，群雞皆被傷冠羽。予即為說歸戒，且教令念佛，未久，不復斗，獨棲樹上，不傷蟲，不與不食。久之，聞鐘磬即隨眾上殿，課畢仍棲樹上。教以念佛，即作佛、佛、佛聲音。後二年，一日晚課畢，站立舉首，張翅三扇作念佛狀，立化，數日不變，龕以葬之。予為之銘曰：
好斗成性此雞雄，傷冠拔羽血流紅。
知畏奉戒狂心歇，素食孤棲不害蟲。
兩目瞻仰黃金相，念佛喔喔何從容。
旋繞三撲奄然化，眾生與佛將毋同。
六十五歲。春，諸護法暨歸化寺和尚契敏懇請出關，到寺講圓覺經、四十二章經，歸依者三千余人。秋，夢佛上人請到筇竹寺講楞嚴經，即在該寺刊楞嚴經及寒山詩，板存寺。
請傳戒。法事畢，大理提督張軍門松林、李軍門福興率眾官紳迎至大理府，住三塔崇圣寺，請講法華經，歸依者又數千人。
李提督福興欲留住崇圣寺，予曰：吾不住城市，早有愿在雞山掛單，而山上子孫不許，今諸位護法能為圖一片地，愿開單接眾，以挽救滇中僧眾，恢復迦葉道場，此衲所愿也。眾稱善，乃令賓川縣知縣辦理，於山中覓得一破院，名缽盂庵。居之，雖住無房屋，餐無宿糧，然十方四眾來者，皆禮接之。
缽盂庵自嘉慶後，已無人住。因大門外右方有一巨石，擬在此地鑿一放生池，雇工斫之不碎，即去土察之。無根，石高九尺四寸，寬七尺六寸，頂平可跏趺坐。招包工移左二十八丈，來工人百余，拼力三天，無法動，不顧而去。予禱之伽藍，諷佛咒，率十余僧人移之左，哄動眾觀，驚為神助，好事者題為云移石，士大夫題詠甚多，予亦有詩紀之。曰：
嵯峨怪石挺奇踪，苔蘚猶存太古封。
天未補完留待我，云看變化欲從龍。
移山敢笑愚公拙，聽法疑曾虎阜逢。
自此八風吹不動，凌霄長伴兩三松。
缽盂峰擁梵王宮，金色頭陀舊有踪。
訪道敢辭來萬里，入山今已度千重。
年深嶺石痕留蘚，月朗池魚影戲松。
俯瞰九州塵外物，天風吹送數聲鐘。
重修寺宇，接待十方，事既展開，急於募化，乃留戒塵師料理內務，予獨往騰沖。由下關至永昌，過和木樹，此地數百里觕犖難行，官民從來未曾修理。聞土人言：有一外省僧人，自發心苦行修路，不募捐，任來往者助火食，數十年來，不曾退變，此路得該僧修理，十九通行。蒲漂人甚德之，欲修孔雀明王寺居之，他不愿，只顧修路。
予聞而異之，循道前進。將暮，遇於途，見其荷鋤攜畚將歸也，上前問訊，彼瞠目不語，予亦不顧，隨伊到寺。見其放下鋤具，上蒲團坐，予參禮，他亦不視不語，予亦向伊對坐。次早，伊作飯，予為燒火，飯熟，亦不招呼，予取缽盛食。食畢，伊荷鋤，予負箕，共同搬石、挖泥、鋪沙，共同起止。如是十余日，未造一語，彼此安之。
一夕，明月如晝，予在寺外大石上趺坐，夜涯未歸，伊輕步至予後背，大喝曰：在此做甚麼？
予微啟目，緩聲應曰：看月。
伊曰：月在何處？
予曰：大好霞光。
伊曰：徒多魚目真難辨，休認虹霓是彩霞。
予曰：光含萬象無今古，不屬陰陽絕障遮。
伊執予手大笑曰：深夜，請回休息。
次日，歡然敘話，自言是湘潭人，名禪修，少出家，二十四歲在金山禪堂得個休歇處。後朝山到藏，由緬回國，見此路崎嶇，人馬可憐，因感持地菩薩往行，獨修此路。在此數十年，現八十三歲矣，不曾遇知己，今幸有緣，始一傾吐。予亦告以出家因緣。次日早飯後，予告辭，彼此大笑而別。
往騰沖募化，住湖南會館，行單未卸，有穿孝服者數人來叩禮云：請和尚念經。
予曰：我非應赴經僧。
孝子曰：為你們和尚念。
予曰：此地聽說無和尚。
會館首事人為之釋曰：大師要去念經，事甚巧合，今日來者，為吳太史之曾孫。太史生平修持甚謹，數十年間，皆稱吳老太爺為善人，今壽八十余矣，兒孫數十人，膺孝廉科者數人，秀士更多。日前去世時，自言是和尚，遺囑以僧衣殮，不許哭泣，不許殺牲，不許請師巫誦經，并謂將有高僧來為之超度，盤膝坐脫，經日面目如生。今日師來，得非法緣？予許之。
到其家誦經，放施食七日，闔邑官紳士庶咸來隨喜，愿歸依者又千余人。官紳擬留予住騰沖，予曰：我為修雞足山來此募化，不能住也。眾皆歡喜，踴躍樂捐鉅款。於是回山備糧，建造房屋，立定規約，坐香講經，重振律儀，傳受戒法。是年，四眾求戒者七百余人，至是山中諸寺亦漸改革，著僧衣，吃素菜，且上殿、掛單矣。
一、陳太守蘭卿，原籍浙江紹興，生長昆明。歸依昆明西山巖棲和尚，志心念佛，常持金剛經。工畫蘭草、螃蟹，人爭寶之。其早年回籍應試時，初到杭州，宛如故里，忽憶前生系西湖瑪瑙寺僧，嘗對友預言寺中景況及舊住寮房內之陳設，乃至庭院中花木等，歷歷如繪。群疑其誕，嬲之到寺，果如所云。
又言其妻前生為瑪瑙寺旁木魚舖掌柜婦，曾供養袈裟一領，致結今緣，人聞益信而異之。
其生平福報甚厚，子孫數十人，雖信佛念佛而無再披緇之意。光緒三十年，余住昆明福興寺，常相往來，屢警之，弗省也。經云：富貴學道難。惜哉！
二、騰沖東門外萬佛寺有老僧一生念佛，誦金剛經，行至篤，吳太史祖父常供養之。其媳將娩，忽見老僧入室，太史即生，異而趨視，僧果寂矣。
三、昆明燃燈寺僧妙湛，志心念佛，能背誦華嚴經，一衲之外無余物，專弘凈土，道風廣播。時云貴總督岑毓英、王文韶極敬信之，請至官衙供養。嗣王入京，官大學士，一日，書房宴坐間，忽見湛來，俄報妾生子矣，即電昆明探詢，知僧同時入滅。
四、唐蓂賡嘗語余，其前身為招通府關帝廟僧，念佛誦經，苦行自持，乃祖深信佛經，嘗供養諸僧。當蓂賡生時，該寺住持適至，渠常欲出家，終不果云。
附語曰：自佛教東來，各宗踵興，法法皆可了生死。永嘉云：了則業障本來空，未了還須償宿債。了與未了，行者一揆，殊途同歸，何容措論？此數僧者，行持真實，著人耳目，皆為予所親聞，要亦暫時岐路耳，附此以告一切行人，應自警策。
日俄開戰，中國宣言局外中立。
六十六歲。春，石鐘寺寶林老和尚，請在該寺傳戒，求戒者八百余人。法事畢，戒塵在缽盂庵閉關，余往南洋宏化。至南甸太平寺講阿彌陀經畢，歸依者數百人。畢，循千崖蠻，越過野人山，到新街瓦城。因在野人山染瘴毒，至此發作，重病在路邊棚廠，晝夜發燒。
扶病到柳洞觀音寺，有一中國僧人，名定如者，予向伊行禮，不顧，乃在殿下趺座。至晚，伊鳴磬上殿，予幫敲鐘鼓。懺悔文畢，唱殺、殺、殺三拜。翌早上殿，誦畢，三拜亦一樣唱，予異之，故不去。早、午、晚葱蒜牛奶雜食，予不食，亦不言，飲水而已。伊窺知之，令飯粥不下葱蒜，予乃得食。
至第七日，伊請予吃茶，詢其拜殺之故，曰：殺鬼子。伊原籍寶慶，父在滇任武官死，遂出家，在普陀接法，從竹禪和尚學畫。前十余年由港到星洲，船中備受洋人虐待，極難堪，終身恨之，現在此間鬻畫，人多珍之，故齋糧弗缺。十年來，僧人過此，裝模作樣，脾氣古怪，難得你圓融無礙，故敢對你實說。
予勸以怨親平等，氣仍未消也。予病漸好，告辭，堅留，予告以募緣之故，乃由伊送路費、糧食，買車票，發電至仰光，囑高萬邦居士接車，殷勤而別。
到仰光，高居士全家及龍華寺監院性源等到接，寓高家，備極優待，曰：妙老和尚常念師苦行，幾十年未知消息，今聞師來甚喜。近有訊來，欲回唐山修寧德龜山云。連日陪游大金塔，參觀各圣境畢，告辭，恐老人急於回國也。高居士送上船，并電檳榔嶼極樂寺接船。
船到埠，因船中有病疫死者，懸旗打限，即要船上人在遠處山上受檢驗也。千余人上山，上無遮蓋，一任日曬夜雨，每日發米一小碗，蘿卜二，自煮食，醫生來每日看二次。七日，人去一半；十日，人都去盡，獨留予一人，心焦急，病日加重，益形凄苦，漸不能進食。
至十八日，醫來，令移一凈屋，無人居，心喜之。有一老人巡視，問之，為泉州人，伊嘆曰：此房是病人將死者乃令住之，以為剖腹之備。
予說明往極樂寺，老人動念曰：我取藥與你吃。煎來神麯茶一碗，吃了兩天，略好。
老人告予曰：醫生來，聽我在外面咳聲，你即起，振作精神，拿藥與你，你不要吃。
醫生來，果如言，但以藥開水迫令食，無奈，強食之。醫去，老人來問藥事。予曰：已吃矣。
老人驚曰：難活了，明天即來劏，我給點藥你吃，望佛祖佑你。
次早，老人來看，我坐地上，睜眼不見人，老人抱予起，滿地是血，老人又拿藥來吃下，急為予換衣洗凈地，嘆曰：別人吃了昨天的藥水，不等斷氣就開刀了，你不該死，佛有靈也。九點鐘醫生來，我作咳聲，你裝神氣些。
時至，醫來，見我指一指，笑笑而去。問老人，曰：他笑你不該死耳。
予告以：高居士送我些錢，請你幫忙送點錢給醫生，放我出去。即取四十元給老人，二十元以謝照顧之意。
老人曰：我不要你的錢。今天醫生是紅毛人，不可以說；明日是吉冷人，可以講。
是晚，老人來說：已與番人講好，送二十四元，明天可以放行。聽之，心安，謝老人。
次早醫來，看畢，喚船過海，老人扶予上船，雇小車送到廣福宮。客堂見形容怪狀，坐二句鐘，無人過問，不禁悲感交集，喜不死於異域人之手，而悲知客僧之不知職責也。最後一老者出，即覺空首座，予稱弟子某甲頂禮，拜下已不能起。老者扶起坐，曰：高居士已來電二十多日，不知消息，老和尚與大眾都急，你怎麼弄成這樣？
此時老少聚滿一堂，百般現成，一室生春矣。噫！未幾，妙老和尚趕至，曰：天天望你消息，怕你遭險，我欲回閩修龜山，聽說你來，故在此候。
予曰：弟子罪過。敘述一番經歷，老人及大眾驚喜，合掌念佛。
同回極樂寺，老人令服藥，予曰：既已到家，妄念頓歇，將息數日便好了。
後老人見予每靜坐數日，誡曰：南洋天氣炎熱，與內地不同，久坐恐戕色身。予不覺也。
老人曰：你在此講一部法華經結結緣，我即回國。你俟經畢，勿先回滇，來鼓山一轉，我有事與汝說也。
送老人上船後，開講，歸依者數百人。馬六甲埠諸護法請到青云亭講藥師經，旋到吉隆坡，葉佛佑、黃云帆居士等請至靈山寺講楞伽經。在各埠講經畢，前後歸依者萬余人。
冬，滇省全體僧眾來電，謂政府提寺產，寄禪等有電來約，請速回，共圖挽救云。以歲暮在即，留吉隆坡過年。
清廷明令廢科舉。
六十七歲。春，回國，船經臺灣，參觀靈泉寺。至日本參觀各地佛寺。是時，中日兩國正暗中磨擦，對中國僧人每多注意，更禁日僧來華。予欲聯合中日佛徒事，以此緩進。
三月回國，抵滬，與佛教會代表寄禪師等同進京請愿。抵京，住賢良寺，僧錄司法安、龍泉寺道興、觀音寺覺光諸師親自招待。肅親王善耆請予為其太福晉說戒法，以及庚子隨鑾時，各王公大臣、舊友多來相視，策劃上奏諸事，得各護法幫助甚多，諸事順利，奏上，奉上諭。
上諭：前因籌辦捐款，疊頒諭旨，不準巧立名目，苛擾貧民。近聞各省辦理學堂、工廠，諸多苛擾，甚至捐及方外，殊屬不成事體，著各該督撫，飭令地方官，凡有大小寺院及一切僧眾產業，一律由地方官保護，不準刁紳蠹役，藉端滋擾。至地方要政，亦不得勒捐廟產，以端政體。欽此。
此諭頒後，各省提寺產之風遂告平息。
予留京師，商諸護法，以自清朝開國以來，於云南地方未有頒發龍藏，似應奏請頒藏經全部，法惠遐陬。旋由肅親王發起，總管內務府大臣奏曰：
為請旨事，據僧錄司掌印僧人法安稟明，云南省大理府賓川縣雞足山缽盂峰迎祥寺住持僧人虛云呈稱，本寺系為名山古剎道場，缺少藏經，愿欲請頒龍藏一份，永遠供奉。查此山寺，即迦葉尊者勝會，其寺實屬古剎，請頒龍藏。為崇佛法，經民政部尚書肅、柏林寺住持澄海、龍興寺住持道興等，加結前來，謹據情奏請。如蒙諭允，應由臣衙門傳知僧錄司，轉飭辦理，為此謹奏，請旨。
光緒三十二年六月六日，準奏，朱批奉旨依議。欽此。
光緒三十二年七月二十日奉上諭：云南雞足山缽盂峰迎祥寺加贈名護國祝圣禪寺，欽賜龍藏，鑾駕全副，欽命方丈，御賜紫衣、缽具，欽賜玉印、錫杖、如意，封賜住持虛云佛慈洪法大師之號，奉旨回山傳戒，護國佑民。內務府大臣傳知虛云，謹領各件回山，永鎮山門，善為布教。地方官民一體虔奉，加意保護，毋得輕褻。此諭。
光緒三十二年七月日，給請藏諸事，業已辦竣。二十日接鼓山妙老來書曰：藏經起行，先到廈門，由南洋運滇，經暫留廈，汝速回鼓山一晤。
此次奉經南回，在京中各護法出力甚多。然由京至滬，由滬至廈，得養真宮轉道和尚、佛頂山文質和尚助力不少也。予以歲逼，在北京過年。
六十八歲。春正月，運經出京，先至滬，及廈門，全仗文質、轉道兩師布置。方抵廈，忽接鼓山來電，謂妙蓮老和尚於正月在龜山圓寂。是時，廈門諸山長老、僧眾到鼓山參加老人荼毘禮，靈塔移鼓山下院，籌善後事。予即兼程赴鼓山，建塔、傳冥戒等事，日夜忙碌，至四月十日進塔。
當塔工竣後，半月滂沱大雨，眾憂之。初八菩薩戒畢，天啟晴。初九大晴，是日官紳、士庶來山者絡繹於道。初十入塔時，天坪祭齋百桌，大眾誦經上供畢，念變食真言時，忽一陣旋風，將諸祭品旋於空中，靈龕頂一道霞光直貫塔頂，眾皆贊嘆。禮畢，回寺又大雨滂沱矣。其靈骨以一半入塔，一半運南洋極樂寺供養。
當奉迎藏經與妙老人骨灰南行至檳榔嶼時，觀音亭及大眾迎者數千人。當誦經畢，念變食真言時，又忽起旋風，將萬花吹散，靈龕頂涌白光，直透二里外之塔頂。此二事予親手所作，耳所聞，目所見者也。
佛云：密行難思議。論老人平生修持事，予所未知，亦未主行於禪凈，惟以修建寺院，接眾結緣為務，末後因緣，有斯奇特。予自從披剃後，流蕩四方，久未侍奉，且數十年不通音訊，有負師恩；然最後因緣，為其料理龕塔，分光舍利，憶其屢囑諸事，又似有前知者，難以愚測，略敘事實，俟證將來。
乘船到丹那，觀音亭請講心經，後轉船赴暹羅。船中無素食，終日趺坐，有一英人過予座前，屢目予多次，問曰：和尚去那的？
知通華語，答曰：往云南。
伊即邀予至客房坐，出糕餅、牛奶，予不食。問：你是云南何處？
答曰：雞足山迎祥寺。
曰：此寺規矩甚好。
問：先生曾至此何干？
曰：做過騰沖昆明領事官，到處參觀過寺院。
英領事問予：到外國何事？
告以：請藏經回滇，因路費缺乏，先到檳榔嶼化緣。
問：你有公文否？
出公文證據及緣簿示之，領事即於簿上寫三千元，亦奇緣也。請余食素餐炒飯，同船到暹羅上岸分手。
予住龍泉寺，講地藏經期內，英領事到寺相看，付三千元現款而去。他去後，予以回滇建藏經殿需款甚鉅，非數萬金不可，而此行所獲無多，於講地藏經畢數日後，即續講，聽者數百眾。
一日趺坐，定去，忘記講經，一定九日，哄動暹京，自國王大臣以至男女善信，咸來羅拜。出定後，講經畢，國王請至宮中誦經，百般供養，肅誠歸依，官紳士庶歸依者數千人。
此次定後，足生麻痹，始只行動有礙，後則全身如枯木，不能執箸，食要人喂。護法聘中西醫診治，針灸服藥，俱無效；甚至口不能言，目不能見，群醫束手，惟身心泠然，并無痛苦，一切事皆放下，獨有一事放不下，因有匯票縫在衣領，無人知者，口不能言，手不能寫，萬一化身時，一火燒去，則藏經不能到，雞山殿閣不能修建，這筆因果如何能負？思深淚下，默祈迦葉尊者加被。
時有昔日終南同住之妙圓師，見予下淚，口微動，即近湊耳傾聽，囑其取茶，禱迦葉，服下，心內清涼，即入夢，見一老僧如迦葉狀，坐予身邊，以右手摩我頭曰：比丘！衣缽誡勿離身，汝不須憂，以衣缽作枕就好了。聽畢，即取衣缽作枕，回頭，已不見尊者，通身汗下，當下悅樂不能說。
病愈續講起信論，將畢，檳榔嶼極樂寺派善欽、寶月二師來接，蒙暹羅宮內及諸王大臣、護法居士、男女善信都來送行贈資，得款甚鉅。以予誦經事，暹王送洞地三百頃，予送與極樂寺，交善慶和尚，在此設樹膠廠，予與欽、月二師同在廠過年。
改奉天、吉林、黑龍江為行省。
六十九歲。春，予在洞膠廠偕善慶和尚到雪蘭峨觀音閣，此道場系慶老自建者。旋至怡保大小霹靂各處參觀，後轉往極樂寺，講起信論、。所經各埠，信心歸依者甚眾，都在忙鬧酬應中過日。在極樂寺講經畢，即閉方便關，暫停講及不會客。在寺過年。
十月二十一日帝崩，廟號德宗。二十二日慈禧太后崩。
七十歲。予由檳榔嶼運經起行，抵仰光，高萬邦居士到接，留住高家月余，親自送至瓦城。高居士在仰光請一尊玉臥佛，擬送祝圣寺供養。船到新街，住觀音亭，雇馱馬到雞足山。以物件太多，分盛三百余馱，獨有玉佛太重，馬不能任，雇不出人，暫奉於觀音亭。至後數年，乃請回山。高居士留此四十余天，親自料理，施財施力，誠為難得。人馬同行，幾及千眾，經騰沖、下關各鎮，多承地方迎接。
在路上數十日，人馬平安，獨由下關進大理時，忽雷電交作，洱海波騰，云氣變幻，作奇景而無雨。至寺門，行迎經大典，安妥，乃大雨滂沱，次日仍大放晴，咸謂洱海老龍來迎藏經也。是時云貴總督李經羲奉諭派員到大理，率官紳接旨、迎藏，目睹斯事，同贊佛法無邊。
在大理休息十天，由下關、趙州抵賓川縣，直到祝圣寺，一路平安，無滴雨濕經箱上。奉經入藏，正值臘月三十日香會，萬眾歡騰，得未曾有。請經事至此告一段落。
當經騰沖寓萬壽寺時，正與提督張松林坐談，忽一黃牛奔至座前跪下，雙目流淚，隨後，牛主楊勝昌及多人至。楊以殺牛為業者。予向牛曰：汝欲逃生，須歸依三寶。牛點首。為其說三歸依，令牛起立，馴如人，以金酬牛主，不受，感斯異事，且誓改業，請歸依，并長齋。張軍門感之，召為商店傭。
七十一歲。自從前年奉上諭禁止提取寺產後，及藏經到山，全省僧伽暫得安居。滇督李帥派員來山慰問，并令其家眷來寺歸依，及贈禮物，函謝之。請戒塵師出關，勸誡諸山同遵戒律，提倡教育青年，革除陋習，雞山道風為之一振。與賓川縣長商釋被禁僧於獄，及赦輕罪囚徒。
夏間，由鼓山轉來湘中家信。彈指五十年，成詩三首，有只此一生清白業，更無余事記心田、久矣渾忘塵世事，莫將余習到云邊。後陳中翰榮昌為作妙凈尼留偈記，刊之石。
比丘尼妙凈者，俗姓王氏，云公之庶母也。云公法名古巖，字德清，號虛云，湘鄉人，俗姓蕭，梁武之後也。父玉堂，佐治福建泉州府幕，母顏夫人，年踰四十無子，禱觀音大士得孕。父母夢一長須青袍人，頭頂觀音，身騎猛虎，跳入床上，母驚醒，異香薰室。既生云公，落地乃一肉球，母大失望，氣壅而絕。越日有賣藥翁來，剖肉球得男，即云公也，庶母撫育之。
云公性不喜茹葷，稍長就傅，不嗜儒書，性好佛經，父滋不悅，嚴責之。年十七，以兼祧故，父為娶二媳：一田氏，一譚氏。云公不欲也，遁於閩海鼓山，禮妙蓮長老為師。
同治三年甲子歲，父去世，庶母遂領二媳入佛門為尼。田氏舊患咯血，披剃四臘即病歿；譚氏尚存，為湘鄉觀音山尼，法名清節。嘗寄書云公，稱己酉臘八庶母西歸，當彌留時，跏趺留偈而逝。其偈曰：
人生養子有何益？翼硬展翅便沖飛。
懷胎命若懸絲險，既生得安謝神只。
乳哺不倦尿屎苦，如獅捧球不暫離。
待得稚雛成鵬去，慈親衰老猶靠誰？
兄薄弟寒父亡故，棄我婆媳竟何依？
癡情難解鞠育念，益想益悲令人啼。
欲作鬼母尋子去，舉目云山萬重圍。
汝能志辦生死事，不見龐蘊把道違。
俗情法愛何殊義？山禽尚曉棲落暉。
雖獲同愿奉佛寺，日洗寒山冷翠微。
兒既早為空王子，世尊昔曾度阿姨。
恨茲娑婆盡煩惱，休心今向極樂歸。
又一偈云：
每因恩愛戀紅塵，貪迷忘失本來人。
八十余年皆幻夢，萬事成空無一人。
今朝解脫生前累，換取蓮邦凈妙身。
有緣念佛歸西去，莫於苦海甘沈淪。
云公得書，悲喜交集，悲者，悲撫育之恩未報；喜者，喜庶母出家四十余年，命終心不顛倒，留偈而逝，即生西之兆也。
拜違尊顏，時深系念，奈云山阻隔，音問難通，疏慢之愆，職是之故。遙維德公大和尚動定綏和，法體康健，曷勝遠祝。憶君遁別家山已五十余年，寤寐之間，刻難忘懷，未審道履何處？仙鄉何所？未獲衛侍左右，實深歉仄。
今春正月，側聞高隱閩海，優游自得，聞之不禁悲喜交集，然究未知的實下落，真令懸戀難測。因念上離父母養育之恩，下棄吾等結發之情，清夜思惟，其心安忍？況今兄薄弟寒，父母年邁，吾等命乖，未能興宗繼嗣，家中無倚靠之人，宗嗣無接續之丁，每憶念及，未嘗不涔涔淚下也。
儒以五常為道，昔湘仙尚度文公及妻，且我佛以親怨平等，調達、耶輸盡先度之，想吾等與君豈非緣乎？既不動鄉關之念，還須思劬勞之恩。吾等無奈之何，今將家事略述大概：
自駕別後，慈父令人四探無著，慟念於懷，常感有病，告老回家。養病一年余，至甲子年十二月初四日巳時逝世。喪事辦妥後，姨母領我并田氏小姐同入佛門，姨母法名妙凈，田氏鵝英法名真潔，我名清節。家事概交叔嬸料理，多作善舉公益，余不煩敘。
鵝英吐紅，披緇四臘，撒手西歸。乙亥年，伯父在溫州病故。我大哥現牧西甯府，榮國偕鵝英三弟赴東洋，華國繼續君嗣。至富國從君去後，未見信音。古謂大善無後，君雖僧伽再世，然頓絕二祠香烟，雖是菩薩度盡眾生，未免使愚迷謗無孝義。吾本於孝義有虧，常慕君之靈根深厚，志昂誓堅，若蓮花之不染污泥，又何必遠離鄉井，頓忘根本？吾之所以痛苦呈書者，特為此也。
去冬己酉歲十二月初八辰時，姨母王氏告辭西歸，在彌留時，跏趺說偈。偈畢，歛視寂逝，異香數日，端坐巍巍，儼然如生。
嗟乎！世雖夢幻，木人也感涕矣。今寄數語，使知家中事務。信到之日，速請束裝就道，萬勿遲延，并將富國一同回家，不枉清節傾渴翹冀，竭盡愚忱，是吾所深幸也。況茲圣教凋凌，楚夏風俗，君豈不知？伏祈我師如迦葉尊者，放紫金光，同作法侶。滿腔蓄淚，盡形一望也。鄙語千言難盡，意義在不言中，匪朝匪夕，盼禱無涯矣。肅此，敬叩慈安，伏乞丙鑒。不宣。
君亦鴻雁別故鄉，沖霄獨自向南翔。
可憐同巢哀哀侶，萬里秋風續恨長。
望斷天邊月，淚泉瀉滿睛。
我棲湘江上，竹痕已成斑。
君必成大道，慧業日當新。
昔時火宅侶，原是法城親。
妙法蓮華經云：如是妙法，諸佛如來時乃說之，如優曇華時一現耳。此云靈瑞三千年一現，現則金輪王出，如來於三乘調熟之後，方說妙法，聲聞弟子皆蒙授記，此華表當來果位，故言靈瑞，今聞法者之先兆也。
滇西雞足山為大迦葉守衣入定之所，山周數百里，諸大菩薩靈迹顯化所在多有。唐、宋、元、明、清初諸大德高僧，小澄、慈濟、源空、見月、宗嶼、大錯、擔當，一時龍象，固常勝矣。歷世劫亂，寺毀於兵，咸、同以後，滇之佛法衰極，至道場地半化灰燼，寺之存者亦無好住持，名雖出家，不聞三學，且全失僧伽儀表。叢林敗壞，頗難盡述。
清末，虛公德清禪師來禮初祖，彼時全山無一留單之處，師嘆初祖道場宗風淪墜，律教無聞，乃發愿振興十方叢林，為全山模范，爰就缽盂峰下，舊缽盂庵遺址，辟山啟土，肇建護國祝圣禪寺，數年而成，僧規以整。
是年入京請藏，蒙賜紫衣，敕題匾額，奉旨回山。是年師升座為大眾講楞嚴經，庭前古栗忽涌優曇缽華數十朵，大如盆，形若芙蕖，色似黃金，含裹香蕊，中虛體潔，數月不萎，見者稱異。雞山多不聞佛法，今忽得聞，亦如優曇一時現耳，其靈瑞不可思議。
明憨山大師未出家時，有植庭蕉抽金蓮花一朵，三月不萎，後果為人天師表。及遷粵中，興六祖道場，立法會於法性寺，庭除又涌金蓮一朵。往往法道之興，必有瑞應，為之先兆。古德高僧，光昭日月，道被寰中，不一而足。
六祖未出，菩提早種於戒壇；羅什未至，連理遽生於殿閣。如斯瑞應，教典有徵。虛公講經，古栗開優曇花；傳戒云棲，枯梅又開蓮萼。名同憨山，而兩處瑞應亦與相同，今之德清，安知非昔之德清耶？其本迹惟智者知之，而卜吾滇佛法之將盛於元明以前也。今祝圣住持圣空和尚徵文於余，因作頌曰：
諸佛出世甚難值，聞聽佛法尤難得。
譬喻優曇勝妙華，過三千年乃一出。
鳳鳥不至河無圖，圣人興嘆吾已夫。
五濁眾生業力強，無佛威德誰能除？
承佛咐囑諸圣賢，應化劫劫與塵塵。
虛空有盡愿無盡，自覺覺他覺行圓。
故有菩薩弘法者，必現瑞應照其先。
憨山兩見金蓮花，光昭日月被寰宇。
虛老來滇興古寺，兩見優曇生古樹。
乘愿再來菩薩行，功圓萬行弘六度。
雞山初祖之道場，禪風寥落衰已極。
末運世逢續祖燈，艱苦惟憑悲愿力。
云棲正待至人來，雞足更將千圣出。
余住雞足山祝圣寺，有侍者崇法，人極誠實。民國元年，李協統根源率兵入雞足山，毀寺逐僧，全山僧眾命且不測，獨見崇法聰明可喜，命導之各處巡看，絮絮詢山上事。崇法力白眾冤，李信其言，全山乃獲安，眾德之。
崇法披剃於鎮南州南山寺，有田數十畝，沒於官。李詢知，飭縣官還其田，且命其為南山寺住持，崇法弗愿，堅留侍予。時予為佛教會事至省奔走，崇法負病隨行，途中疾劇，竟不起。歷三日，面容如生，余痛悼之。荼毘，歸其骨於筇竹寺普同塔。忽忽數年，幾忘之矣。
民六年，由緬甸運玉佛回雞足山，途經金牛臺時，有悍匪盤踞於此，四出擄掠。匪首張結巴，殺人無厭，人皆不敢行。
余此行，騾馬數十，馱銀票數十萬，至此進退維谷。無已，冒險至鎮，寓店中，行李騾馬悉陳之門外，余乃靜坐一榻，姑俟之。忽見崇法進門，儼如生時，搭衣展大具禮拜，語余曰：和尚勿慮，弟子一路隨侍左右，今晚匪不回矣。
余知其鬼也，遽起掌之曰：汝死鬼！還來騙我！霍然而醒，鬼亦隨逝。是夜，果安謐，免於劫難。獨憐崇法冥冥中猶依戀不舍，一掌之下，或頓醒乎？
按：崇法、澄凈二侍者，年相若，并是英靈衲子，侍予之誠，死而不逾。崇法之力疾侍予，為教務奔走致死，尤足為後賢風范，因附錄於此。
日本滅朝鮮。
七十二歲。春，傳戒期後，結禪七四十九日，提倡坐香，結夏安居，一切法式。至九月，武漢革命，傳至滇中，地方大亂。賓川縣城被圍，幾肇大禍，予調解之。又統兵官李根源因誤會，派兵圍雞足山，予為解釋，引兵去，且歸依三寶。
編者按：師口述年譜中，只此寥寥數語。編者曾閱滇南紀事，記載甚詳，可見師之德量也。別記如左：
公於滇中弘法度生外，有數事弭巨患於無形者，略舉如次：一、宣統末年，賓川縣知縣張某，長沙人，精悍喜事。賓川多盜，張窮治之，殺戮甚眾，而焰益張，且結黨會。士紳為保家計，時掛名會籍求免，張亦窮治之。雞山僧不法者，亦系捕數十人，獨於公加以敬禮。
辛亥革命事起，賓川先響應，群攻縣署，張堅守，無外援，度必死。公下山詣縣，圍者見公來，曰：此張某惡極矣！公誘之出，殺之以平眾忿。
公唯唯，及見群眾中魁首，語如前，公曰：殺張某不難，但邊地謠傳，大事未定，汝等圍城戕官，倘有一枝救兵來，汝等虀粉矣。
魁曰：奈何？
公曰：吾聞大理距此僅二日程，前四川布政使王公銜命至彼，汝等往訴其罪，則張死於法，而汝等亦無罪。魁韙之，頓兵署外。
公入署，見張佩槍將出應敵，見公，握手曰：吾赴義，將以遺骸累公為我於雞足山覆一壞土足矣。
公曰：毋然，此間士紳以張靜軒得人望，請來。
靜軒至，議竟，群眾果退。靜軒詣大理，晤王公，以兵至，圍遂解。張去縣，滇已獨立，蔡鍔任滇都督。張子某，為外交司長，鍔同學也。
事後，張以緘告公謝曰：公非獨救吾生，且造福賓川。不然，殺父之仇，吾子能不報哉？此一事也。
尤要者，二、民國成立，西藏王公活佛，恃險遠，不肯易幟。中央命滇出兵二師討之，以殷叔桓為總司令。前鋒已達賓川，公以邊釁一啟，禍無寧日，乃偕前鋒同至大理，晤殷公，曰：藏人素信佛法，盍遣一明佛理者往說之？不勞兵也。
殷以為然，乃請公為宣慰法師，公曰：某漢人也，往恐無功。此去麗川喇嘛東保者，臘高有德，藏人敬信，曾授四寶法王。彼往，事必有成。
殷乃備文派員陪公謁東保，保始以衰老辭，公曰：趙爾豐用兵之禍，藏人至今寒心。公寧惜三寸舌而殘數千萬人生命財產乎？
保起立謝曰：我去！我去！
保受命，以老僧法悟副之，入藏，要約而還，滇遂罷兵。民國成統一之局，頻歲康藏間互相齟齬，苦戰不休，經此溝通，三十年相安無事。
三、公迎藏經回滇，恭敬布化，地方官吏士民日益欽仰，販夫婦孺莫不知有虛云老和尚者。辛亥革命，清帝遜位，各省逐僧毀寺，風動一時。時滇省掌新軍兵柄者為協統李根源，惡諸方僧徒不守戒律，將親督隊伍赴諸山逐僧拆寺，又忖公以一窮和尚，何以得民心如此其盛？必有怪事，指名捕之。禍將不測，諸寺僧皆逃竄，即公寺內僧百余人亦皆惶懼。有勸公避者，公曰：諸君欲去則去耳，如屬業報，避何益？以身殉佛耳。眾遂不去。
數日後，李協統根源果率兵入山，駐軍悉檀寺，毀金頂雞足大王銅像及佛殿、諸天殿。
公以事急矣，乃獨自下山，詣軍門，出名刺請謁。守兵及閽者識公，告以速逃，禍將及，抵死不為通。公不顧，逕入，見李根源與前四川布政使趙藩同坐殿內，公前致禮，李不顧。趙與公有舊，勞之，問公從來，公陳述惟謹。時李怒形於色，厲聲問曰：佛教何用？有何益？
公曰：圣人設教，總以濟世利民，語其初基，則為善去惡。從古政教并行，政以齊民，教以化民。佛教教人治心，心為萬物之本，本得其正，萬物得以寧，而天下太平。
李色稍霽，又問曰：要這泥塑木雕作麼？空費錢財！
公曰：佛言法相，相以表法，不以相表，於法不張，令人起敬畏之心耳。人心若無敬畏，將無惡不作，無作不惡，禍亂以成。即以世俗言，尼山塑圣、丁蘭刻木、中國各宗族祠堂以及東西各國之銅像等，亦不過令人心有所歸，及起其敬信之忱，功效不可思議。語其極則，若見諸相非相，即見如來。
李略現悅容，呼左右具茶點來。李又曰：奚如和尚勿能作好事，反作許多怪事，成為國家廢物？
公曰：和尚是通稱，有圣凡之別，不能見一二不肖僧而棄全僧。豈因一二不肖秀才而罵孔子？即今先生統領兵弁，雖軍紀嚴明，其亦一一皆如先生之聰明正直乎？海不棄魚蝦，所以為大。佛法以性為海，無所不容。僧秉佛化，護持三寶，潛移默化，其用彌彰，非全廢物也。
李色喜，與公再談，俄而笑逐顏開，俄而俯首致敬，於是留公晚齋，秉燭深談。由因果分明說到業網交織，由業果因緣說到世界相續、眾生相續，言愈暢而理愈深。李時以溫語接公，時以容貌禮公，卒乃喟然太息曰：佛法廣大如此，吾已殺僧毀寺，業重矣，奈何？
公曰：此一時風氣使然，非公之過，愿以後極力保護，則功德莫大矣！
李公大悅。翌日，即移住祝圣寺，隨公雜眾僧中，蔬食數日。是時，山中忽大現金光，自山頂至山麓，草木皆作黃金色。相傳山中有三種光：一、佛光；二、銀光；三、金光。佛光連年皆有，銀光與金光則自開山以來，僅數現耳。李益感動，執弟子禮，請公為雞山總住持，乃引兵去。是役也，非公至道苦行，豈易轉其念於剎那間哉？
無何，滬上佛教會以新定章制略與諸方抵觸，公北行至滬，與寄禪、冶開諸公斡旋，於南京晤孫中山先生，商改訂會章。事畢，復與寄禪同往北京晤袁世凱。寄禪坐脫於法源寺，公為料理及護櫬南歸。回滇後，晤蔡鍔，組織滇黔佛教會支部。又辦佛學院、施醫、布教種種事業，皆李為之周旋贊助。後此四十年中，李根源為法門外護，用力至多，說教談禪，時有妙諦，今居然一老居士矣。
歲冬，上海佛教大同會與佛教會有所爭辯，電至滇，促予往。至滬，晤普常、太虛、仁山、諦閑諸師，協商妥善，在靜安寺設立佛教總會。予與寄禪和尚同到北京，住法源寺。寄公忽病，坐脫，予為料理喪事，扶柩至滬。在靜安寺開佛教總會成立大會，及寄公追悼會畢，予領滇、黔兩省分會公文及滇藏支會公文，準備回滇，李公印泉廣書介紹函，與蔡松坡諸公共為護法。
八月十九日，民軍首義於武昌。十一月下南京。
七十三歲。予回滇後，即開辦佛教分會事，在文昌宮開成立大會，請了塵在貴州設分會，西藏活佛喇嘛遠道來者甚眾，擬舉辦佛教學校、布道團及醫院等慈善事業。
是年在滇藏佛教會中，有一小異事，有鄉人送一八哥鳥來放生，已能言，初尚食肉，歸依後，教他念佛，即不吃葷，甚馴善，自知出入，日常念佛及觀音菩薩圣號不少間。一日，忽被鷹搏去，飛在空中，只聞佛聲。雖以異類，盡此報身，生死之際，不舍念佛，何以人而不如鳥乎？是年在昆明過冬。
一、余在云南昆明辦佛教會時，錫峨全縣於正月初二夜十二時發生劇烈地震，城舍房屋一時倒塌，死人甚多。官方與佛教會協同救護，余亦隨去，持工具至各處掘土挖屍。經五日，共出屍體大小八百余具，內有夫婦同宿之雙屍八十四對。極奇者，有夫婦二人壓瓦礫土中，歷數日而毫未損傷，得以救活，亦異也。
二、侍者澄凈，四川桐川人，清宣統二年，來祝圣寺求戒。根性慧利，參學兼進。民三年春戒期，請當引贊。時沙彌頭真凈請上堂設齋，借常住銀四十八元，受戒後回去，竟置之度外，索之亦弗應。忽一日來函云：祝圣寺某師來取款，已償付。并附來收據，蓋有常住之章。澄凈見之，心疑，細察圖章，果系偽造，誑騙常住，憤欲追究，予勸止之。
越年，時疫大作，山下村人死者過半，全寺染病者殆遍，并死數人。澄凈亦病寂，遍身染污，予取新藍布褂褲一套，命為其沐浴更衣，荼毘歸塔。
民五年，祝圣寺春戒期，真凈忽來，予亦不究已往，且請當八引禮。是日凈比丘壇畢，予回室未久，照客來報云：八引禮師忽暴死。
予趨視，見其臥地，口吐白沫，眾為之念佛。俄頃，忽大呼曰：快拿錢來還常住！
予曰：真凈！何事？
曰：澄凈引贊師向我索錢。
問：幾人？
曰：一老師傅著破衲。
問：何以為憑？
曰：引贊師身著新藍布衣褲。
予乃勸澄凈曰：你放下來，各人因果各人當。
真凈旋稍清醒，至是瘋癲失常，病莫能興。一日，為其表堂曰：某病因果不明，澄凈好心討帳，反累常住不安。今當眾發露，了結一重公案。
當時真凈忽病愈，起單而去。澄凈歿後，猶耿耿為公，因果分明，亦可嘉嘆矣。
一月一日，孫中山在南京就任臨時大總統。二月，宣統宣告退位，清亡，參議院旋舉袁世凱為臨時大總統。四川都督尹昌衡擬帶兵入藏。
七十四歲。滇藏佛教分會創始事繁，凡會中處理寺產及新辦事業，須與官廳接洽，而民政長羅容軒動多阻礙，遂捍格難行。蔡督松坡時為和解，然未能圓滿也。活佛及會眾公議，請予進京，值熊公希齡任內閣總理，多為助力，乃調羅容軒入京，以任可澄為巡按使。予回滇，任對佛教事務盡力維持。
十月正式選舉袁世凱、黎元洪為正副總統。
七十五歲。滇督蔡松坡赴京，唐蓂賡代。予擬回雞山休養，乃將會務交代清楚，即回雞山。料理重修興云寺及下洋蘿荃寺計畫工程事畢，鶴慶諸山長老請赴龍華山講經，正修和尚請往麗江金山寺講經，朝雪山太子洞，到維西中甸阿敦子各地游覽，又到藏邊參觀喇嘛十三大寺。回寺過年。
是年予正在龍華山講經時，大理府所屬四縣發生地震，以大理為最劇，屋舍城垣悉倒塌無余，惟寺宇寶塔未倒，仍矗立如故。地動時，震開巨隙，中噴火焰，蔓延燃燒，人爭逃命。每遇足下地裂，身即陷墮；甫欲出時，地又復合，有截斷腰肢者，有僅露一頭於地面者，儼如生陷火焰地獄，慘不忍睹。城中住民數千戶，多及於難，存活寥寥。
時有二家金箔舖：一趙姓，曰萬昌號；一楊姓，曰湛然號。火至其居自息，其處亦未地震，二家人口各數十，竟安然無事。人咸知此二姓者，數代相承，皆持齋念佛，樂善好施者云。
七月歐州大戰起。日本攻下膠州青島。
七十六歲。春戒期畢，有鄧川縣紳士丁姓者，清孝廉也，只一女年十八歲，未出閣。一日，忽然不省人事，全家倉惶。及醒，變作男子聲，指其父大罵曰：你丁某，恃勢誣我為匪，至喪我命。我大理西川人，名董占彪，你還記得否？今在閻王前告準，報八年之仇。說畢，持刀逐丁某。丁駭潛匿他處，不敢歸家。鬼每日必來，來則女變形態，家中擾攘，鄉里聚觀，苦之。
時雞足山派素琴、素值二僧往鄧川辦事，過丁家，群聚看鬼兇狀。僧曰：勸你不要這樣，令地方不安。
鬼曰：你出家人不要多事。
僧曰：本不與我相干，但我師父常言：怨家宜解不宜結，愈結愈深，何時得了？
鬼思有頃，曰：你師是誰？
僧曰：祝圣寺虛云和尚。
鬼曰：我亦聞名，但未見過他，肯與我受戒嗎？
僧曰：大慈大悲，渡一切苦，如何不肯？
僧又勸他令丁姓出錢超度，鬼曰：他傷天害命，我不要他錢。
僧曰：令地方送你些錢，地方亦安。
鬼又作恨聲曰：此仇不報，我恨難平；怨怨相報，又何了止？待我去問過大王，你明日在此等我。鬼去，女子起立，含羞而入。
次早鬼先來，僧後至，責僧失信，告以因公。鬼曰：我問過大王，說祝圣寺好個道場，準我去，但要你親自送去。於是地方紳士十余人偕二僧至寺，晚上談說是事，次日設壇為之念經說戒，從此安靜。鄧川人士結會時，到寺禮懺。
一月，日本提出二十一條件，逼我國承認。十二月，袁世凱備行帝制，令改明年為洪憲元年。
七十七歲。高萬邦居士所送玉佛已閱數年，予擬迎回，乃再往南洋。聞夷方多信佛教者，乃親到掌達、蠻綿、窩散、臘散諸夷地觀風，再到仰光拜大金塔，訪高居士。在龍華寺講經畢，附船往星加坡。船到新街，洋官示曰：吾友中國大總統立帝制，捉拿匪類，諸凡僑民過此驗明，乃得放行。
將數百乘客押到捕房訊後，只剩我等六僧，說是革命黨，盡皆扣留，反縛拳打，曬太陽，不準動，動即打，不與飲食，不準大小解，從早六時至晚八時。乃有歸依弟子洪盛祥、董老板等聞知，到捕房保釋，每人五千元，蓋手印釋出。後接往盛祥商號，留住過年，并助料理運玉佛事。
六月，袁世凱逝世，黎元洪繼任總統。
七十八歲。春，由觀音亭起運玉佛，雇八人舁之，訂明送到雞山，酬費若干。所經山嶺崎嶇，凡數十日，有前人未經者。某日，行至野人山，舁者疑玉佛中有金珠鈔票，乃置佛地上，言力不勝舉，要加價數倍。慰勉之，更聲勢洶洶，似將不利者。予度不可理喻，瞥見道旁有一巨石，重約數百斤，怡然語舁夫曰：此石與玉佛孰重？
眾曰：二三倍之。
予兩手舉石離地尺許，群咋舌，乃婉謝曰：老和尚活佛也。不敢言，舁佛至山，厚賞之。予自念力不及此，似有神助。後至騰沖、保山各寺講經。
六月，張勳、康有為擁廢帝復辟失敗，馮國璋代理大總統。九月，孫中山在廣東被舉為大元帥，南北對立。
七十九歲。唐督繼堯派員備書問，令賓川縣知事同入山迎請再三，不得已，允赴昆明。是時道途多艱，縣以乘輿及派兵護送，卻之，挈徒修圓同行，一笠、一蒲、一鏟、一藤架，步行而往。至楚雄途中遇匪，搜出唐致予之函，威嚇拷打。予曰：不必打，請見你們總司令。
即拿見其首領楊天福、吳學顯。喝曰：你是甚麼人？
曰：雞足山和尚。
問：何名？
曰：虛云。
問：進省做什麼？
曰：做佛事。
曰：做佛事為甚麼？
曰：為人民祈消災難。
曰：唐繼堯是個匪，你為何去幫忙他？他是個壞人，你與他來往，亦是壞人。
予曰：你說壞人，亦是難說。
曰：何以難說？
予曰：往好處說，人人都是好人；往壞處說，個個皆是壞人。
問曰：怎麼說？
曰：假使你與唐兩位都是為國為民，為福國福民，乃至你們部下個個都如此，豈不是個個都是好人？從壞處說，你說唐是壞，他說你是壞，各有成見，如同水火，兵連禍結，害盡人民，豈不是個個都壞人？老百姓從左是盜，從右是匪，何等可憐！伊等聽罷皆笑。
吳曰：依你說不錯，但是怎麼好？
予曰：依我說，你們不要打，請你們招安。
吳曰：難道叫我投降嗎？
曰：不是這樣說，我說招安者，因為你們都是賢才，是招國家之賢士，以安地方也。只要你們莫存私見，安民救國，豈不是好？
吳曰：向何處辦理？
曰：向唐辦理。
吳曰：向唐就不干，他殺了我許多人，關禁我許多人，現正要向他報復，還要降他？豈有此理！
予曰：先生勿誤會，我說向唐辦理者，因為他現在是中央委的官吏，事權在手，將來你也是中央官吏。他殺了你許多人，我這回去做佛事，就是超度兵士亡魂。至若關起來的人，我這回要請他大赦的，你的人不能在例外。況且你如不聽我勸，古今戰爭，勝敗難說，你與唐各有各的力量，究實你比他為難，他有人、有財、有補充，有中央力量，似比你強。我今日不是向你招安，路過此地，都算有緣，為國息爭，為民安樂，方外人不惜饒舌也。
楊、吳等大感動，反為托我做代表，予曰：代表不敢當，請你們提出條件，我有機會當向唐說。
楊、吳等審議再三，提出六條：
一、在招安前先放回我們的人；
二、不得把我們兵解散；
三、不得將我們職權取消；
四、我們隊伍歸我們管；
五、過去兩家戰爭事不得追究；
六、招安後，彼此兵丁不得有兩樣待遇。
予曰：似此條件，想不成問題。俟與唐商後，當有公事給你們，及派員接洽的。
吳曰：煩勞老師父，事若辦好，我們感謝。
予曰：不言謝，我是順便經過的。
楊、吳即予以優待，是夕亦談些別事，甚歡。欲留住，予以事忙，翌早辭行。陪早餐畢，送路費、食物及備輿馬，派人護送，卻之，只受路上食品。出營盤半里，忽見數人跪在地上，叩頭如搗，視之，即昨日毆打予之兵弁也，連呼：請菩薩恕我！予慰勞之，并勸其諸惡莫作，眾善奉行，皆感涕而去。
予到昆明，唐派員招待，住圓通寺咒龍臺。晚請見，唐曰：與法師別幾年，我祖母、家父、室人、舍弟，相繼謝世，心已難安；更加土匪遍地，民不聊生，將士傷亡，孤魂猶餒。因此想做三件事：一、作一場大佛事，求佛加被，消災免難，超薦亡靈；二、將圓通寺建一大叢林，弘揚佛法；三、辦一完善之大學，以教育青年。第三件我自有人辦，至第一、二件，老法師外，無人能任也。
予曰：公發弘愿，斯世希有，是菩薩發心。衲知識淺薄，無此能力。建叢林事，海內大德多人，但圓通寺非叢林地，住不過百眾耳，請再考慮。至做佛事，日期不多，可代效勞。
唐曰：師言圓通寺地方不合叢林，甚高見，往後再說。做佛事如何辦法？
予曰：心佛一體，感應道交。公辦此事，為國為民，幽明普利。衲愚見，於佛事之先，請公定三事：一、道場起經之日，全市禁屠；二、大赦牢獄；三、賑濟難民。
唐曰：一、三事可照辦，至第二件，系中央司法主權，某不能自主也。
予曰：國家多事，中央已不能顧及，只與司李商之便能做到，以迓天休。唐首肯。
予又曰：衲再有報告。并謂：
藉此大赦，將他們的人放出，亦易於感化也。
唐聽說，當下大喜，即斟酌辦理大赦及招安事。已歲暮矣，適歐陽竟無與呂秋逸居士到滇，為支那法學苑籌經費，同住圓通寺，請伊講攝大乘論。在昆明渡歲。
九月，歐戰結束。十月，徐世昌就任大總統。
八十歲。春，在昆明忠烈祠啟建水陸道場，法會開始，即大赦及禁屠。於會期中，唐派員與楊、吳商招安事，委二人為大隊長，從茲地方安靖，二人始終不變。最異者，法會開始，全堂各壇蠟燭盡開燈花，如蓮花狀，霞彩奪目，隨緣善信咸來聚觀。
四十九日，法會圓滿送圣時，空中現出幢幡寶蓋，飄漾云中，全城目睹，羅拜於地。事畢，唐又請至其公舘念經薦親，現瑞應，大生信心，合府歸依。在昆明過冬。
孫中山改中華革命黨為中國國民黨。
八十一歲。春，唐督仍請建水陸道場，畢，繼續講經。昆明西山華亭寺，古剎也，其地風景至佳，寺僧不能住持，日益荒廢，近且欲售與西人作俱樂部，地方政府批準矣。予惜之，言於唐，請其保存名勝。唐納予言，暗與王九齡、張拙仙諸公議定，設齋敬邀，袖出紅帖，請住華亭寺而重興之，三請受帖。唐於冬暮離任赴港。
編者按：師在滇，先中興雞足山西竺寺、迎祥寺，後奉勅住持護國祝圣禪寺，後建昆明勝因寺，碧雞山靖園云棲禪寺、松隱寺等。
是年秋，滇軍將領顧品珍等謀倒唐繼堯，奪滇政。唐尚有勁旅二十余團，擬備戰，以敬信師故，夜深屏侍從，詣寺請師決大計。師曰：公得滇民心，未盡得將士心，倘事兵戈，恐成兩敗，而他種勢力，將及滇矣。不如因勢利導，去虛名而存實力，以俟異日之緣。唐以為然，即稱假，讓位於顧品珍，以臘月三十日夜往安南，轉香港。此事師於所述年譜，不載其詳。編者於前十年侍坐時，師曾談及，附記於此。
是年張拙仙居士以雌雄二鵝送至昆明云棲寺放生，請說歸依。於時二鵝均俯首靜聽，至說戒畢，舉首似喜狀。自此起常隨人上殿，人念誦，鵝即視聽，人繞佛，鵝隨繞佛，久而不異，人皆喜之。經三年，一日，雌鵝於大殿門前旋行三轉，舉首望佛，蛻去，毛形不萎，盛以木盒葬之。其雄鵝鳴聲不止，意如戀慕，越數日，不浴不食，亦於殿前站立觀佛，張翅一扇化去，仍以小棺殮之。二鵝共造一塚，張為文記之。
一切眾生，皆有佛性，皆堪作佛，只以迷背本性，起惑造業，受生於善惡道中，三界輪回，無有盡時。吾輩幸生人道，與一切異類眾生原屬平等，固不可以形軀各異而藐視者也。如鵝口不食葷，行有行列，又不二配，蓮池大師稱為道人，亦異常鳥焉。
予素有右軍癖，畜白鵝而苦無地，乃送往云棲寺為長生鵝。寺有放生雞，多為鼪鼯竊食，得鵝夜驚，鼠竊漸少。寺門外放生池成，予見雙鵝日戲清水，暮守三門，以為得其所矣。今夏至寺不見鵝，乃問云公，老人言：居士放生，功德不可思議也。上月每早晚課時，常見雙鵝卓立殿門，引頸觀佛，目不暫瞬。聞僧念佛，則振翅高鳴，似歡喜意。
一日，其雌長鳴數聲而瞑，寺眾取而瘞之寺外。雄者數日不食，亦不入池戲水，鳴聲哀怨，隨處尋覓，狀甚悲苦，仍日至殿，如前觀佛。維那師睹其悴而不懌，乃鳴磬告曰：爾失伴甚苦，既知觀佛，當念阿彌陀佛，求生極樂，不要戀此苦惱之身。大眾助爾念南無阿彌陀佛，爾其存想心聽。每一擊磬，一聲佛號，約數十聲，曲頸作拜佛式，遂起旋繞三匝，振翅一拍，歛翼委足，奄然而逝。
此鵝以何因緣，脫幻軀於剎那，了生死於一念？不愧道人之名，此豈可以凡禽視之耶？是則報得人身，得聞佛乘，并信知有凈土法門，數年念佛，光陰虛度，到臨命終，能保其心不顛倒，意不貪戀，一念功成，往生西方者，尚不易得，況此鵝無鸚鵡能言之舌，不知其平日心能念佛與否？
雌鵝之逝，眾不覺其異，雄鵝聞念佛數十聲，遂旋繞三匝，拍翅安足而絕，可知其到寺三年，早暮聞經聲佛號，必已啟發其靈覺，故一月余，引頸觀佛，以一心切想觀像成就，佛力加被，乃有此解脫。予愧不如此鳥，不敢默然，爰書於石，以勸來者。偈云：
眾生悉有如來藏，云何異類各殊形？
起惑造業迷本性，故有無邊諸眾生。
佛知心佛眾生一，無二別故以普渡。
法界眾生預為盟，乘此愿輪成正覺，
直教凡圣一道行。阿彌陀佛大愿船，
蜎飛蝡動俱來乘。予聞阿東鸚鵡鳥，
闡發信深愿彌精。予放雙鵝無別意，
不忍視鵝遭割烹。送之長養云棲寺，
朝夕得聞梵唄聲。雄雌兩兩升佛殿，
亦聞佛號也聽經。引領瞻仰世尊相，
目不暫瞬輸丹誠。一朝雌鵝倏然逝，
雄者絕食常哀鳴。凄涼宛轉尋不得，
別偶豈復浮青萍？沖雨望云徒延悼，
強振弱羽入丹庭。更聞善師教念佛，
西方極樂是歸程。曲頸禮佛繞三匝，
拍翅委足目遂瞑。剎那解脫凡鳥軀，
一念頓超何其靈！想已化生安養土，
具諸相好與通明，親受彌陀及海眾。
現在分證無量光壽，將來究竟圓證無量光壽之洪名。
七月，直皖戰爭起，皖敗。