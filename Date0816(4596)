四教義從觀出教，依教開解，三觀義融教入觀，依解立行，目足相扶，殆罔俱治之，二書蓋闕一不可也。
昔者智者大師為大機感，親注凈名，此其玄談也。而三觀義在支那亡逸已久矣，吾邦幸而雙璧并傳，不寶護而可乎？但三觀義雖有舊刊，較之四教義，鹵莽頗多。守篤純和尚深憂之，精加考訂，且著科文及簽錄以闡幽蘊。本山學黌有魁首貫充者，曾為諸生講授此書，其正譌訂誤，分文折義，一取準繩於純和尚也。因乃發心將以其校本授剞劂氏，會復獲檀助，梓事不日而成，豈非其護法之誠，能致冥佑耶？
頃謁余，告其喜，且索題一辭，因為志其顛末，亦以示隨喜之衷云。時天明戊申秋九月東叡山凌云院僧正智愿海藏撰。