如是我聞：
一時，佛在瞻波大城伽伽靈池，與大比丘眾五百人俱。
爾時，世尊告諸比丘：今當為汝演說西方安樂世界，今現有佛，号阿彌陀，若有四眾能正受持彼佛名号，以此功德，臨欲終時，阿彌陀即與大眾往此人所，令其得見。見已，尋生慶悅，倍增功德，以是因緣，所生之處，永離胞胎穢欲之形，純處鮮妙寶蓮花中，自然化生，具大神通，光明赫弈。爾時，十方沙諸佛皆共贊彼安樂世界所有佛法不可思議，神通現化種種方便不可思議。若有能信如是之事，當知是人不可思議，所得業報亦不可思議。
阿彌陀佛與聲聞俱，如來、應、正遍知，其國号曰清泰，圣王所住。其城縱廣十千由旬，於中充滿剎利之種。阿彌陀佛、如來、應、正遍知，父名月上轉輪圣王，其母名曰殊勝妙顏，子名月明，奉事弟子名無垢稱，智慧弟子名曰賢光，神足精勤名曰大化。爾時，魔王名曰無勝，有提婆達多，名曰寂靜，阿彌陀佛與大比丘六萬人俱。
若有受持彼佛名号，堅固其心，憶念不忘，十日十夜，除舍散亂，精勤修集念佛三昧，知彼如來常住於安樂世界，憶念相續，勿令斷絕，受持讀誦此鼓音聲王大陀羅尼十日十夜，六時專念，五體投地，禮敬彼佛，堅固正念，悉除散亂。若能令心念念不絕，十日之中必得見彼阿彌陀佛，并見十方世界如來及所住處，唯除重障鈍根之人，於今少時所不能覩，一切諸善皆悉回向，愿得往生安樂世界。垂終之日，阿彌陀佛與諸大眾現其人前，安慰稱善，是人即時甚生慶悅，以是因緣，如其所愿，尋得往生。
佛告諸比丘：何等名為鼓音聲王大陀羅尼？吾今當說，汝等善聽！
唯然！受教。於時，世尊即說咒曰：
此是阿彌陀鼓音聲王大陀羅尼。若有比丘、比丘尼、清信士、女，常應至誠受持讀誦，如說修行。行此持法，當處閑寂，洗浴其身，著新凈衣，飲食白素，不噉酒肉及以五辛，常修梵行，以好香花供養阿彌陀如來及佛道場、大菩薩眾，常應如是專心系念，發愿求生安樂世界，精勤不怠，如其所愿，必得往生於彼佛世界。
時阿彌陀佛與諸大眾坐寶蓮花，其土藂林，花果鮮敷，間錯嚴飾。復有樹王，香風馥扇，出和雅音，純說無上不思議法。復有妙香，名曰光明，若干涂香亦是寶香。阿彌陀佛於大寶花結加趺坐，有二菩薩：一名觀世音，二名大勢至。是二菩薩侍立左右，無數菩薩周匝圍遶。於此眾中，若能深信無狐疑者，必得往生阿彌陀國，其地真金，七寶蓮花自然踴出。若有四眾受持讀誦彼佛名号，乃至無有水、火、毒藥、刀杖之怖，亦復無有夜叉等怖，除有過去重罪業障，極至七生，必果所愿。
佛說是阿彌陀鼓音聲王陀羅尼時，無量眾生皆悉發愿，志求生彼極樂世界。於時，世尊贊言：善哉！善哉！如汝所愿，必得生彼。
聞佛說已，天龍八部歡喜踴躍，作禮奉行。