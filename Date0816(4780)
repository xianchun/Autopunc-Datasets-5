蒙庵聰禪師，嘗歸福州，謁木庵於乾元。木庵問曰：莫是聰侍者麼？
蒙庵稱名未竟，木庵曰：此事非聰明智慧之所能辯，如何？
蒙庵曰：通身是口吐不出。
曰：中毒了也。
蒙庵曰：莫掩彩他。
曰：且坐吃茶。
茶罷，木庵又曰：須知此事不在方冊上，不在口皮邊。
蒙庵曰：畢竟在什麼處？
曰：鐵蒺藜當面擲。
蒙庵曰：大好不在口皮邊。庵便打，蒙庵喝一喝而出。
蒙庵既得法於其落發師光晦庵，以大父事雪堂，復謁木庵於乾元，見密庵於烏巨、水庵於凈慈、誰庵於高亭，始深徹淵奧，是未嘗一日無師友也。欲其法道不昌，可乎？
無準佛監范禪師曰：木平參洛浦，便致一問云：一漚未發時如何？浦云：移舟諳水脉，舉棹別波瀾。平不契，卻往問盤龍：一漚未發時如何？龍云：移舟不別水，舉棹即迷源。木平便悟去。後來云峰悅和尚拈云：木平若向洛浦言下悟去，猶較些子。後來不合向盤龍死水浸殺。住後，有問：如何是木平？平云：不勞斤斧。果然只坐在這。你道他恁麼說話，意在於何？多見兄弟往往商量，移舟不別水，舉棹即迷源，便是死水。如何是木平？不勞斤斧。所以坐在遮。若恁麼會去，驢年也未夢見在。遮須覷見他古人一些子得人憎處始得。
佛監此語，發藥學者不淺，晚年倡中峰之道於雙徑，機用迅駛，如擊石火，閃電光，即此語也。不惟英雋鱗集，今上皇帝亦思問道，紹定六年七月十五日御修政殿，引見說法，賜徽號、金襴，亦此語也，豈有他術哉？
伊巖玉禪師，嚴州人。初稱名儒，有篤行。中年厭習舉業，專究洛學。忽曰：是不可以了吾事。遂裂縫掖，薙須發，學出世法，登徑山，謁老佛心而師事之。久無所契，復往見癡鈍于雪竇，依止三年。一日，忽明得即心即佛話，故有無毛鷂子貼天飛，千山萬山高突兀之句。
嘗看劉元城語錄云：所謂禪一字，於六經中有此理，但不謂之禪爾。及達磨西來，此話大行，據此事不容言，則夫子不答是也。且西來意不必問，而話亦不必答，向上老和尚好玩弄人，故以不答答之。所謂柏樹子者，乃系驢橛也。後人不知，只守了樹，尋祖師西來意，可一笑也。讀至此處，曰：若是當時得聽此語，這正好與一錐。
真源日禪師曰：馮侍郎濟川、張侍郎子韶，問道於徑山妙喜禪師。師問：隔物不見道時如何？子韶對之曰：今日親睹慈顏。妙喜云：隔。子韶云：雖然如是，瞞他一點不得。妙喜卻問濟川，對之曰：不較多。妙喜曰：二公對答非不親切，但未見道，如有一物頓在臥房，只隔一重壁，為什麼不見？禪和子說道理，便道十方無壁落，四面亦無門，隔個什麼？饒你眼似銅鈴，也須是悟始得。又曰：禪和子擔板，才下得轉語，未能依俙彷佛，便言我百了千當。
余頃見佛智老人亦曰：妙喜橫說豎說，切中今時之病。近來欺世盜名，未得謂得，遞相狐媚，更相印受。視東山直下，不為佛法罪人者幾希。斯言學者并宜識之。
東山源禪師曰：往年出嶺，初上徑山，其時枯禪做首座立僧，破庵西堂掛牌，一時龍象畢集，如石田、無準皆同在眾寮。破庵尋當底美談，輯曰枯崖漫錄。凡前代諸燈所遺逸者，足考之，加旃吸其精，不眩其英；啜其實，不瞶其華者，隨分各有入處，豈非所謂五燈之後，復見一燈哉！
然扶桑所梓，行未以國訓，便於句讀，故宗宿見之，貴不亂素制，庸學以之憾，難通俗習，其猶如南人食稻，北人食粟，誰一之？於茲施點於副墨之子，以付書林，冀使洛誦之孫，易窺祖矣。予曾聞此齊名之海才，尚辭倭訓之敕，而有凡才之謙，如今則不然也。嗚呼！宗宿之罪人，庸學之益者乎！
