毛詩序：鴇羽，刺時也。昭公之後，大亂五世，君子下從征役，不得養其父母，而作是詩也。
鴇羽肅肅鴇羽，集于苞栩。王事靡盬，不能蓺稷黍。父母何怙？悠悠蒼天，曷其有所。肅肅鴇翼，集于苞棘。王事靡盬，不能蓺黍稷。父母何食？悠悠蒼天，曷其有極。肅肅鴇行，集于苞桑。王事靡盬，不能蓺稻粱。父母何嘗？悠悠蒼天，曷其有常。
鴇羽，三章，章七句。
