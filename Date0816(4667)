凡趣圣道悟解真宗修心要論。若其不護凈者，一切行無由取見。愿善知識如有寫者，用心無令脫錯，恐誤後人。
夫修道之本體須識：當身心本來清凈，不生不滅，無有分別。自性圓滿清凈之心，此是本師，乃勝念十方諸佛。
問曰：何知自心本來清凈？
答曰：十地經云：眾生身中有金剛佛性，猶如日輪，體明圓滿，廣大無邊，只為五陰黑云之所覆，如瓶內燈光不能照輝，譬如世間云霧，八方俱起，天下陰闇。日豈爛也？何故無光？光元不壞，只為云霧所覆。一切眾生清凈之心亦復如是，只為攀緣、妄念、煩惱、諸見黑云所覆，但能凝然守心，妄念不生，涅盤法自然顯現，故知自心本來清凈。
問曰：何知自心本來不生不滅？
答曰：維摩經云：如無有生，如無有滅。如者，真如佛性，自性清凈。清凈者，心之原也。真如本有，不從緣生。又云：一切眾生皆如也，眾賢圣亦如也。一切眾生者，即我等是也；眾賢圣者，即諸佛是也。名相雖別，身中真如法性并同，不生不滅，故言皆如也，故知自心本來不生不滅。
問曰：何名自心為本師？
答曰：此真心者，自然而有，不從外來，不□束修。於三世中，所有至親莫過自守於心。若識心者，守之則到彼岸；迷心者，棄之則墮三涂。故知三世諸佛以自心為本師。故論云：了然守心，則妄念不起，則是無生。故知心是本師。
問曰：何名自心勝念彼佛？
答曰：常念彼佛，不免生死；守我本心，則到彼岸。金剛經云：若以色見我，以音聲求我，是人行邪道，不能見如來。故云守本真心，勝念佗佛。又云勝者，只是約行勸人之語，其實究竟果體，平等無二。
問曰：眾生與佛真體既同，何故諸佛不生不滅，受無量快樂，自在無礙，我等眾生墮生死中，受種種苦耶？
答曰：十方諸佛悟達法性，皆自然照燎於心源，妄想不生，正念不失，我所心滅，故得不受生死。不生死故，即畢竟寂滅，故知萬樂自歸。一切眾生迷於真性，不識心本，種種妄緣，不修正念故，即憎愛心起。以憎愛故，則心器破漏；心器破漏故，即有生死；有生死故，則諸苦自現。心王經云：真如佛性沒在知見六識海中，沈淪生死，不得解脫。努力會是守本真心，妄念不生，我所心滅，自然與佛平等無二。
問曰：真如法性，同一無二，迷應俱迷，悟應俱悟，何故佛覺性，眾生昏迷？因何故然？
答曰：自此已上入不思識引一切山河大地草木等種種雜物，起無量無邊譬喻，或現無量神通種種變化者，只是佛為教導無智慧眾生有種種欲心，心行萬差，是故如來隨其心門引入一乘。我既體知眾生佛性本來清凈，如云底日，但了然守本真心，妄念云盡，慧日即現，何須更多學知見所生死苦一切義理，及三世之事。譬如磨鏡，塵盡，明自然現。則今於無明心中學得者，終是不堪。若能了然不失正念，無為心中學得者，此是真學。雖言真學，竟無所學。何以故？我及涅盤，二皆空故，更無二無一，故無所學。法性雖空，要須了然守本真心，妄念不生，我所心滅。故涅盤經云：知佛不說法者，是名具足多聞。故知守本真心是十二部經之宗也。
問曰：何知守本真心是三世諸佛之祖？
答曰：三世諸佛皆從心性中生，先守真心，妄念不生，我所心滅，後得成佛，故知守本真心是三世諸佛之祖也。上來四種問答，若欲廣說，何窮？吾今望得汝自識本心是佛，是故殷懃勸汝，千經萬論莫過守本真心是要也。吾今努力按法華經示汝大車、寶藏、明珠、妙藥等物，汝自不取不服，窮苦奈何！會是妄念不生，我所心滅，一切功德自然圓滿，不假外求。歸生死苦，於一切處，正念察心，莫愛現在樂，種未來苦，自誑誑他，不脫生死。努力！努力！今雖無常，共作當來成佛之因，莫使三世虛度，狂
劫中希有一人。好好自安自靜，善調諸根，就視心源，恒令照燎清凈，勿令無記心生。
問曰：何名無記心？
答曰：諸攝心人為緣外境，麤心小息，內鏈真心，心未清凈，時於行住坐臥中恒懲意看心，猶未能了了清凈，獨照心源，是名無記心也，亦是漏心，猶不免生死大病，況復總不守真心者？是人沈沒生死苦海，何日得出？可憐！努力！努力！
經云：眾生若情誠不內發者，於三世縱值恒沙諸佛，無所能為。經云：眾生識心自度，佛不能度眾生。若佛能度眾生者，過去諸佛恒沙無量，何故我等不成佛也？只是情誠不自內發，是故沈沒苦海。努力！努力！勤求本心，勿令妄漏。
過去不知，已過亦不及，今身現在有遇，得聞妙法，分明相勸，決解此語，了知守心是第一道。不肯發至誠心求愿成佛，受無量自在快樂，乃始轟轟隨俗，貪求名利，當來墮大地獄中，受種種苦惱，將何所及？奈何！奈何！努力！努力！
但能著破衣，飱麤食，了然守本真心，佯癡不解語，最省氣力，而能有功，是大精進人也。世間迷人不解此理，於無明心中多涉艱辛，廣修相善，望得解脫，乃歸生死。若了然不失正念而度眾生者，是有力菩薩。分明語汝等，守心第一，若不勤守者，甚癡人也。不肯現在一生忍苦，欲得當來萬劫受殃，聽汝更不知何囑。八風吹不動者，真是珍寶山也。若知果體者，但對於萬境起恒沙作用，巧辯若流，應病與藥，而能妄念不生，我所心滅者，真是出世丈夫。如來在日，嘆何可盡？吾說此言者，至心勸汝，不生妄念，我所心滅，則是出世之士。
問曰：云何是我所心滅？
答曰：為有小許勝他之心，自念我能如此者，是我所心，涅盤中病故。涅盤經曰：譬如虛空能容萬物，而此虛空不自念言，我能含容如是。此喻我所心滅，趣金剛三昧。
問曰：諸行人求真常寂者，只樂世間無常麤善，不樂第一義諦真常妙善；其理未見，只欲發心緣義，遂思覺心起，則是漏心；只欲亡心，則是無明昏住。又不當理，只欲不止，心不緣義，即惡取空，雖受人身，行畜生行，爾時無有定慧方便，而不能解了明見佛性，只是行人沈沒之處，若為超得到無余涅盤，愿示真心？
答曰：會是信心具足，志愿成就，緩緩靜心，更重教汝好自閑靜身心，一切無所攀緣，端坐正念，善調氣息，懲其心不在內，不在外，不在中間，好好如如，穩看看熟，則了見此心識流動，猶如水流陽焰，曄曄不住。既見此識時，唯是不內不外，緩緩如如，穩看看熟，則返覆銷融，虛凝湛住，其此流動之識，颯然自滅。滅此識者，乃是滅十地菩薩眾中障惑。此識滅已，其心即虛，凝寂淡泊，皎潔泰然，吾更不能說其形狀。汝若欲得者，取涅盤經第三卷中，及維摩經第三卷，緩緩尋思，細心搜撿熟看。若此經熟，實得能於行住坐臥，及對五欲、八風不失此心者，是人梵行已立，所作已辦，究竟不受生死之身。
五欲者：色、聲、香、味、觸。八風者：利、衰、毀、譽、稱、譏、苦、樂。此是行人磨鏈佛性處，甚莫怪今身不得自在。經曰：世間無佛住處，菩薩不得現用。要脫此報身，眾生過去根有利鈍，不可判，上者一念間，下者無量劫。若有力時，隨眾生性，起菩薩善根，自利利他，莊嚴佛土。要須了四依，乃窮實相，若依文執，則失真宗。
諸比丘等，汝學佗出家修道，此是出家，出生死枷，是名出家。正念具足，修道得成，乃至解身支節，臨命終時，不失正念，即得成佛。弟子上來集此論者，直以信心，依文取義，作如是說，實非了了證知。若乖圣理者，愿懺悔除滅；若當圣道者，回施眾生，愿皆識本心，一時成佛。聞者努力，當來成佛，愿在前度我門徒。
問曰：此論從首至末皆顯自心是道，未知果行二門是何門攝？
答曰：此論顯一乘為宗，然其至意，道迷趣解，自免生死，乃能度人，直言自利，不說利他，約行門攝。若有人依文行者，即在前成佛。若我誑汝，當來墮十八地獄。指天地為誓，若不信我，世世被虎狼所食。
以此所冀圣壽萬歲，十方法界含靈同入如來果海云。
校正雪訔、刻手一訓等二十、化主印珠、慧澄、道熙。
隆慶四年庚午仲春，全羅道同福地安心寺開板，欽舍小財雕刻現論，以屬宣流。伏冀人人守真心，個個證果體。
