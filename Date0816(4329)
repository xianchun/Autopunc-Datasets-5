我弟子中第一優婆塞，初聞法藥，成賢圣證，三果商客是。第一智慧，*質多長者是。神德第一，所謂犍提阿藍是。降伏外道，所謂掘多長者是。能說深法，所謂優波掘長者是。恒坐禪思，呵侈阿羅婆是。降伏魔宮，所謂勇健長者是。福德盛滿，*闍利長者是。大檀越主，所謂須達長者是。門族成就，泯兔長者是。
三果質乾提，掘波及羅婆，
勇闍利須達，泯*兔是謂十。
我弟子中第一優婆塞，好問義趣，所謂生漏婆羅門是。利根通明，所謂梵摩俞是。諸佛信使，御馬摩納是。計身無我，*喜聞笒婆羅門是。論不可勝，*毗裘婆羅門是。能造誦偈，優婆離長者是。言語速疾，亦是優波離長者。喜施好寶，不有悋心，所謂殊提長者是。建立善本，所謂優迦毗舍離是。能說妙法，所謂最上無畏優婆塞是。所說無畏，善察人根，所謂頭摩大將領毗舍離是。
生*漏梵摩俞，御馬及聞笒，
毗裘優波離，殊提優畏摩。
我弟子中第一優婆塞，好喜惠施，所謂毗沙王是。所施狹少，光明王是。建立善本，*王波斯匿是。得無根善信，起歡喜心，所謂王阿闍世是。至心向佛，意不變易，所謂優填王是。承事正法，所謂月光王子是。供奉圣眾，意恒平等，所謂造只洹王子是。常喜濟彼，不自為己，*師子王子是。善恭奉人，無有高下，*無畏王子是。顏貌端*正，與人殊勝，所謂雞頭王子是。
*毗沙王光明，波斯匿闍世，
月只桓優填，師子畏雞頭。
我弟子中第一優婆塞，恒行慈心，所謂不尼長者是。心恒悲念一切之類，所謂摩訶納釋種是。常行喜心，所謂拔陀釋種是。恒行護心，不失善行，所謂毗闍先優婆塞是。堪任行忍，所謂師子大將是。能雜種論，所謂毗舍御優婆塞是。賢圣默然，難提婆羅優婆塞是。勤修善行，無有休息，所謂優多羅優婆塞是。諸根寂靜，所謂天摩優婆塞是。我弟子中最後受證，所謂拘夷那摩羅是。
不尼摩訶納，拔陀毗闍先，
師子毗舍難，優多天摩羅。
四十優婆塞，盡當廣說如上。