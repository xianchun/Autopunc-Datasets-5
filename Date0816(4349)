敬礼焚烧诸戏论，圆证深广二种身；事业光明流十方，末世法王然灯智。
正法有无，依于受持宏演之行者；有诸行者正法住世，无诸行者正法隐没。俱舍云：佛正法有二：谓教证为体；有持说行者，此便住世间。受持讲说修行，亦依有传承者为言；若不尔者，则邪正滥矣。西藏佛法，大宏于持松德尊王朝；三传至朗达玛王朝，大灭佛法；未久朗达玛遭变，佛法重兴。然当一切时臆度邪徒，随自聪辩，不依师承，滥传教法，数百年中真伪莫辨。俟有王名哦日出家，号曰智光，智游纶言，圣意莫决，参访诸师，疑情尤甚。遂集智童，遣送天竺，遍学显密诸宗，访迎宏法彦德。凡经两代殷勤访学，始阿底峡尊者至藏，破邪显正，重树法幢。是为西藏佛法中兴之时代也。阿底峡者，教证德圆，非以少智而能测。仅依传记所载，随自胜解，略录少分，以供国内之有缘云尔。译者识中天竺金刚座之东方，有国曰伽罗。国内大都，曰萨诃啰，有二十七亿户。城中王宫，平洁高广，有无量金幢严饰，故名金幢宫，受用圆满可见一斑耳。
王曰善胜，正法代世。妃曰胜光，德同女宝。王有三子，长曰莲华藏，次曰月藏，三曰胜藏。长绍王位，纳王妃生九子，弃素披缁，世称为大善巧达那宝利密多罗；胜藏出家，号精进月，善巧密法，获得生起次第三摩地，能化现坛场，传法灌顶。其月藏王子者，即尊者阿底峡是也。
尊者初生，天雨宝花，五色霞光密覆宫上；诸天音乐，时众悉闻。如是瑞相，其类非一。一日卧于宫殿上层宝床之上，忽闻尊者宝床所对宫顶，发大响声，若梁崩裂。其母观之，见有数蝎，若落螫尊者之状。尊者全无惧色，遂即散去。又一日声响如前，其母观之，见青莲一束，尊者则见度母现身。自此以后，尊者凡有所疑，则设供于度母像前，祈祷所怀；虽不现身说法，而疑能任运自解也。尊者凡十八月未出宫门，有八乳母将护一切。次宫之北，有聚落曰比扎摩罗。王妃臣庶，乘车五百，童女严饰，乐师歌赞，持无量供具，往供如来。当时尊者，虽仅年半，量似三载，相好端殊，观者无厌。首着天冠，身衣天服。父王抱持，处宝车上。时诸观者，咸共赞云：初生之日雨天花，日照霞彩闻妙声，常顾何时得瞻视，今日见矣甚希有！时王子问父母曰：此诸众生，为谁所有？父母告曰：是汝所属。时王子发愿云：愿此诸人，悉皆如我，常生王家，富乐自在云云。
未几至扎摩罗道场，王子礼三宝已，以和雅赞诵而发愿云：我得暇满人王身，诸根无过随三宝，常敬顶戴三宝尊，自今永为归依处。时诸会众，咸生希有。次父母眷属供养已毕，发愿云：惟愿我等生生世中，恒常供养三宝尊，承事僧众宣正法，除烦恼言得自在。王子闻已，顾其父母而发愿云：世世不被家法缚，处僧伽中获法乐，无慢供养三宝尊，悲心观照诸有情。时诸众会愈生甚奇希有之想也。
尊者三岁，算数字书，一切学毕。至六岁时，能辨内外正邪之法。于十岁内，常时归依佛法僧宝，守持斋戒，馈施贫乏；读诵经论，祈祷本尊，寻求正法；恭敬父母，迎爱法侣，悲愍眷属，护恤无怙。无量善士，一切胜行，悉能担荷而无遗缺。
尊者十一岁时，诸余王臣供献童女二十一人欢娱王子。尊者一日王命庄饰十三宝车，无量臣庶前后围绕，幢幡宝盖，奏诸音乐，欢游街衢，苑囿聚落，作十五日广大欢会。他方国来观王子者，谓持福王女、持辋王女、持水主王女、持猛王女等，凡有二十五王女至会。各乘宝车，七女侍从，众宝严饰，奏诸美乐，一一皆与天女无别。王子见已，眼根难舍，贪念顿萌，身毛骤竖。尔时有一空行母，化作一绀色童女，以歌赞而助云：莫贪莫贪善根者，如象沉溺芦苇围，勇识溺此欲泯中，清净戒衣岂不没？五百五十二生中，恒受奔勤苾刍身，犹如鹅王游莲池，汝于此世当出离。城邑净妙诸童女，是魔使女夺戒颜，现似欢喜而诳惑，妙相王子愿当知。如月明净印海中，身相明净无浊垢，具足五髻天庄严，殊妙夺诸有情意。得此难得暇满宝身时，当以闻思修三尽人世，增上缘谓无尽善知识，为断短故惟愿极依止。王子闻已，笑言答之。
时诸众会闻王子语，虽生希有，然恐出离。彩妃闻已，急告父母，重增女乐，恋惑其情。如是渐次，将返城邑。王子与百二十骑俱作武装饰，至一山林，见胜敌婆罗门，独居静处，修出离法。王子观其德相，即骑问云：独居静处，行诸难行，以梵净法，清净存活，捐除欲尘，习仙人道，为得何等胜功德耶？时婆罗门目不顾视，答曰：我见诸行无常，无有真实。生时虽具王乐，死已为业自在，引向恶趣。见此义故，独居静处。又见恶劣诸众生等，行同畜类，死后恐生不静垢中。故我行此难行之行，住此林薮。又于幻财，见无真实，思后世故，顶受仙法云云。王子闻已，为观实否，重作是言：诸沙门者，慢重余人，见王至前，何为不起？婆罗门答云：我无资财，依林安乐。身命仇敌，唯有死主。我无慢故，弃舍喧杂。汝为何王？复自何至？我无亲怨，不相识故云云。
王子即曰：我自金幢宫中而来，我是善胜王之太子，今来林薮，谁敢与比？汝不识主，有违戒法！婆罗门曰：我已出人群，超越诸律则，无官亦无奴，复无所护恤。王趣后世时，无马亦无伴，独自徒步行；无衣亦无食，独自趣中有；无地亦无国，远游无知处。王子亦非常，故我依林薮，王来不起迎！王子闻已，急从骑下，供上三轮，恭敬合掌而作是言：为观善巧胜德故，现似慢相发憍语。我亦昼夜六时中，思生死患悉出离，欲舍王位趣解脱，愿婆罗门哀摄受！时婆罗门以三宝加持，传发心法。王子后将车马，一同供献。婆罗门为使王子资粮圆故，暂为收领，并说教言：现世圆满，魔鬼亦求。专行自利，鹞狼悉知。虽诸独觉，何成无上？唯求饱满，奴仆亦食。一切生中，非皆为王。惟愿王子，发大精进，舍弃王位，急趣解脱云云。王子更请云：我居王宫如系牢狱。祈垂加持，不被王逼。婆罗门曰：种姓是三有之缚索，王位同不净之污泥，国王为魔王之代名词，臣宰系魔罗之亲里人。汝今不久定遭羁逼。今莫居此，当往阿兰陀寺。彼处有汝多生师长，名曰菩提跋陀罗，从彼请受发心教法。彼大善巧，能饶益汝。说已，还其车乘供具，更告之曰：出王宫时，重当来此。有多教授，当传于汝云云。
王子回宫，取金银宝，偕诸眷属，直趣中印度阿兰陀寺。时阿兰陀王闻知，严备四兵，远迎郊外，问云：大王从何来？欲摧何怨敌耶？答曰：我自东方萨诃而来，我为摧伏三有怨敌及死主怨敌来，非为他来也！王赞：善哉！复问：国王安否？汝国境内比扎摩罗有无量圣众，何故至此？王子曰：我受胜敌婆罗门所记，来阿兰陀，参菩提贤论师。时阿兰陀王闻已，先迎于宫中，承事供养，次送往阿兰陀寺菩提贤论师前。王子见论师已，极生欢喜。论师欢喜，出诸言外，从座起立，互问讯已，论师曰：王子请坐！何缘至此？王子遂恭敬顶礼，供诸珍宝，白言：我恐为王位所欺，陷溺生死污泥，故携随从往游林薮，见胜敌婆罗门，请求慈悲摄受。彼云：可往阿兰陀寺，有汝多生师长菩提贤论师，当从请受发心之法。我依彼命，急回宫中，持诸供物，速至师前：惟愿哀愍摄受，授我发心、教授之法云云。白已落坐。时菩提贤论师住三摩地，加持王子三业清净，授与无量发心教授。复说：五欲欺诳，王位虚幻。后世境现，追恨何及！当发大精进，寻求佛正法。阿兰陀北，有明了杜梋菩萨，具清净戒，无碍神通，获得中观正见，远离八边戏论，尽其生寿住寂静处。彼是汝无始生中师长，当往彼前，请诸深旨云云。
王子受教，顾恋论师，含悲而去。至菩萨前，礼敬供养白云：我自东方萨诃罗来，我是萨伽罗王太子。初至阿兰陀寺，菩提贤论师前，请诸教授。师云：此北静处，有汝无始生中师长，可依彼处请发心法。谨奉师命，来至尊前，惟愿慈悲摄受教授，使我不为父王所逼。尔时菩萨深生欢喜，慰问加持，授与发心教授，并讲缘起性空之深义。王子得教授已，即于本座，证加行道获得勇健三摩地门，将自所证启白菩萨曰：我今住定，见诸法性，光明澄净，无诸浊染，犹如虚空离诸云翳。次从定起见诸法现，虽见显现，而不执实，亦能任运忆缘有情。虽见诸法虚假，然于极微细业，获不放逸。如是空有，岂无谬耶？菩萨赞云：善哉！王子集聚福德，定中虽达性空，后得大悲缘诸有情，二谛教授是我教授中尊。今欲出离王宫苦者，可往黑山之南，彼有我师阿嚩都帝，亦是汝往昔师长，当往依彼，请发心教授，并求出离教授等法云云。王子闻教，爱恋难舍，为求法故，含悲而去。
时阿兰陀王，供养无量珍财，及诸眷属，送三逾缮那而返。如是渐次，至黑山南遥见阿嚩都帝，于一黑岩石下，着毛衣，躆皮垫，体粗腹大，目赤色青，离诸分别，半跏而坐。王子急从骑下与诸眷属顶礼足已，坐于座旁。尔时阿嚩都帝，启目视之，问从何来。王子合掌白言：从东方伽罗金幢宫来。初至明了菩萨处求归依救护，彼教至此。惟愿慈悲，哀愍摄受。是时阿嚩都帝闻已告言：王子！我亦生于王家，深怖惑业，捐弃王位，如同涕唾。汝今能修阿嚩都帝行否？王位圆满，犹如毒海，略饮少分，能断命根。王位圆满，犹如火坑，略为越度，生无量苦。汝今当还王宫，观察家室过患，然后速来！王子闻教，恭敬供养已，急还本国。到其国已，一切人民，见王子归，欢歌供养，无量欣乐。及至宫中，父母喜甚，问至何所，今归善哉。
王子恭对父母，启白一切，愿许出离。父母告云：汝厌生死者，应当摄受王位，供养三宝，建立伽蓝，承事僧众。于诸有情，修大悲心，惠施匮乏，安乐一切。何用他为，而必出离？王子答以王位过患，五欲虚伪。如实哀愍，愿垂听许，修诸佛法，不为宜儿作诸留难。尔时父母闻子所说，无言可答，遂暂许之。王子既蒙父母许，持诸饮食及诸供具，与一千骑俱，趣依阿嚩都帝，求请教授。到已，恭敬供养，合掌礼足。阿嚩都帝乃为传发心等法，教云：汝今应往黑山寺，亲近修欢喜金刚及阎曼德迦瑜伽者罗睺罗笈多，于彼座前请受发心、灌顶等一切教授，彼亦是汝往生师长云云。王子依教，与千勇士，趣黑山寺。尔时欢喜金刚瑜伽者，于无量瑜伽男女会中宣演密法，遥见王子将至其所；为显王子胜德，除众会疑，生希有心故，以大悲心，降大霹雳，击王子上；时其霹雳不击王子，遥击外道黑塔山。诸大众会，见此事已，咸生希有，问云：今此王军，从何而至？欢喜金刚瑜伽者即告众曰：此人前于五百五十二生，恒为清净苾刍，得大善巧。今生伽罗，为善胜王子，于如是殊胜眷属及以王位，毫无贪着，捐弃一切，行诸难行。阿嚩都帝教来此处，因具胜德，现此境界，为希有否？时诸大众，同声赞曰：希有！急从座起，遥为迎接。王子见众来迎，与其从侍下马而行。到师面前，恭敬顶礼，白言：师长存念！我虽久愿弃家，兹因种姓高贵，终遭羁缚。前已亲近胜敌、觉贤、明了杜梋、阿嚩都帝，诸得成就之师长。然至现在，犹未能脱。今阿嚩都帝师教来此，愿赐大乘发心灌顶一切教授，决定加持，令得解脱！尔时罗睺罗笈多作观察已，独引王子入于密坛，为灌欢喜金刚顶，密号智密金刚，昼夜相续，传诸教授，凡十三日灌顶圆满。十三日中，眷属千人悉来眠息，唯念王子何时当出也。十三日已，王子作胜乐轮相而去，顾诸眷属，唱无常歌。
时罗睺笈多更遣成就瑜伽者八人，前后拥护返伽罗，变国王心，绝其贪恋，令送与阿嚩都帝，独修难行之胜等。王子受教已，作瑜伽者相，骑马而返，千人围绕，渐至王宫。父母亲属，咸来观见，生大畏怖，惧其出离，凡经三月，防范不舍。王子及诸同来瑜伽者，遍城游历，作疯狂相。亲眷臣庶，见是事已，知王太子决不能留，各自涕泣，悲惜不已。父王泣曰：噫唏！王子初诞之时，瑞相无量，意为能绍王位，心生欢喜。何故今者，欲依林薮，岂不令吾大失所望？夫复何言！王子闻父悲语，即安慰曰：父王！请听儿言，倘我今者，摄持王位，虽能暂时相聚，而不舍离；暂时不能，何能长期？又非一切生中悉成父子，何能生生相聚，永享快乐耶？儿今捐舍王位行菩提道，一切生中定能欢聚。故愿父王慈悲听许，不作留难。其父无言，而母哀曰：虽甚爱顾，于事何益？一切众生，业力为主。今可放舍，任乐是从，愿后生生永为眷属共相欢聚。是时王子蒙开许已，心大欢喜，得未曾有。即与同来瑜伽男女，次晨往诣阿嚩都帝，修诸难行，举中观论，学中观法，闻思修三，一座并行。从十二岁至十八岁，唯依止阿嚩都帝修学，未尝舍离。
总之，尊者之修习密法，多从罗睺罗笈多求得。然罗睺罗笈多初是习唯识学，其见解为一切法唯识幻义；尊者初习中观，其见解为一切法性空义。故罗睺罗笈多师不喜，语云：汝生于是见解，全是往业所致。后依密修法，获大成就时，见诸法性，同尊者所许，喜曰：诸法本性，如汝所说。尊者对于中观之见解，系依阿嚩都帝修学获得。虽为瑜伽中观派，然其实许，则为月称派之正见。尊者自云：我待此派义，是受喇嘛阿嚩都帝所教。然我于月称论师派，具极大之信心云云。尊者又依喇嘛乞食者，请求密宗智慧之灌顶、加持、教授等故，入于大海。又尊者住比迦摩尸罗聚落时，见一裸形妇人，时哭时笑，窃念此妇人定具希有功德，遂以意想顶礼供养，请诸教授。时彼妇人答曰：教授我实有。说已向东而去。尊者随逐，见住一大尸林中，及至彼所，妇人问曰：汝见我有功德耶？尊者答曰：我实见有功德。曰：知我哭笑意否？答曰：不知。告曰：哭者，见诸有情，未通达时，流转生死，受种种苦，故我恸哭；若通达时，现前即佛，故我欢笑。彼妇人作此语已，即现金刚瑜伽母之本身，灌顶加持。尔时尊者见金刚瑜伽母身已，即顶礼供养请诸教授，罄无遗余。尔时伽罗境内，外道与内道辩诤，内不抵外，是故内教道场多失于外道。
时有一上座，于意不安，心欲摧伏诸恶外道复我内教，乃遍访堪破外道之大善巧师及瑜伽师，久而未获，无量忧愁。尊者适住彼城。一日有一女人，见尊者身有光明，疑其殊胜功德，急诣上座，告其所见。上座闻已往观，述其因缘，白其所请。尊者许之，大破一切邪见外道，取回所失寺院僧侣，复将外道徒众感化归向，建立佛法中。上座深生欢喜，窃念如是胜士现乞丐相，甚为可惜；若出家者，定能饶益圣教。遂劝请出家，未蒙允许；请常住聚乐，亦未许之，未几尽去。
尊者自睺伽罗西返，途中念云：今一切密法之加持、教授、堪能、知解，莫越于我者。一夜于睡梦中，见诸空行母，示诸未曾闻见之密典，摧伏慢意。又于一日度母现身问云：汝是密乘之善巧者耶？尊者答曰：是。若尔，知某某修法否？尊者曰：彼等昔未曾见。度母曰：若尔，则汝之慢大矣。又云：汝人间如一毛端许之一切密典，多在空行母等手中。说已不现。尊者慢意，从此永摧。
初者，尊者依诸师长专修之时，一夜梦中，见胜乐轮，住虚空中，教曰：善男子！仅修阿嚩都帝行，无其所至。汝当出家。汝出家已，汝之弟子出家多也。又一夜梦中，见释迦世尊与无量大苾刍僧共坐受斋，自己亦坐边座，见释尊顾尊者谓众曰：彼人有何所贪而不出家耶？又尊者初欲专以阿嚩都帝行证见谛时，遇一自性瑜伽母告尊者曰：汝莫修阿嚩都帝行，纵今生所修亦不能见谛，返起障难。今当出家，则能利益于佛陀之圣教也。一日尊者又于梦中，见一道场，中敷大座。有一上座，坐彼座前。尊者欲入，上座告云：此是出家地，汝在家莫前。醒已念云：我今定须出家矣。
尊者二十九岁时，至阿兰陀寺问一善巧者云：我当于何部出家？彼反诘曰：汝之密行为舍不舍耶？答曰：不舍。告云：若尔，须于大众部中佛智论师派出家。尊者受教，往证大菩提金刚座处摩底毗诃罗寺，依说出世部证大乘位持律上座戒铠论师，请为亲教。出家正讳，名胜然灯智，入正僧教，恐怖魔军，慰悦人天。
下明如何修心者分三：一、修习五明学处，二、教学之传承，三、修已所证之功德。
尊者善巧声明因明，前文可见一斑。出家后，依其亲教师住。亲教师与一外道辩论，辩论未竟，亲教忽病。尊者继其事，外道堕负，问云：此善巧者我初未闻，其德何似耶？告曰：非善巧者，此人仅习声明而已矣。外道闻已，极为畏敬。次依亲教师广习五明。后住大菩提寺，修慈悲及菩提心。金刚座处，每年内外聚会，兴大辩诤，随其胜者，法改归从。一次南方外道师，持十三伞谓尊者曰：汝今是佛教之主，我是外教之主。我二人辩论，随其胜者，改入其教，尊意云何？尊者许诺，以国王等为证者。尊者未劳少力，即折外道师。伞供尊者顶礼出家，所有徒众皆改为内。次岁又一持七伞之外道师，降伏如前。又一年有一持五伞极善声因二明之外道师，邀尊者辩论，许之。午食毕，设辩场，内外分左右两侧，国王居中，无量有情悉来聚会。
初辩论时，一切善巧悉领解，次仅有三十余人能领解，次仅二十，次十五，次十，次五；全极深细之时，唯彼二人而已。最后外师，恐难取胜，遂以声明中一颂义见质，尊者未能即答，告云：稍坐。遂起入寺，于度母前供一坛供，殷诚祈祷。承度母加持力故，忽然了解，出而应释。外师堕负，供伞出家与前无异。总之，尊者于二十一岁以内，内外二教之声明因明，及六十四种艺术，观察日光、鸟语、地界、珍宝、宝剑、马、象、男、女等，悉得极善巧矣。
工巧明者，谓一切工艺美术，如制衣、画像等。尊者能善通达龙猛菩萨所造之说因论等，及一切内教工巧诸论；又能通达大天响迦所造之摩诃罗等一切外教工巧诸论，并庶种事业边际论、楞那迦婆罗门所造之世间轨论、拶那迦国王所造之拶那迦论等全部善巧。后尊者来西藏时，曾云：西藏中无工巧论故，工巧度量决无一定。我天竺国有工巧论故，有决定量，无错乱失。
医方明者，一切有情不可缺少之主要明论，为人、象、马三，依此治方，有无量种。尊者善巧如来所说医童请问住医方益他经、触本经、命食经，善得大师所造善得药论，龙猛菩萨所造四支论，马鸣八支论等，皆善通达。尊者亦自造医明论，曰命藏。尊者临赴藏时，念云：藏地无药。此医方明，恐当隐没！时度母化为翠绿鹦鹉，至尊者前告曰：汝勿忧，药由我指示，请赴藏可也。尊者至藏，度母示与山药及平原药等。尊者云：印度之药，藏地皆有之。较其药之能力，藏药犹强也。
内明分大小二乘。小乘四部之见行等，近护阿罗汉所造之毗婆沙藏论，三百卷中总述。尊者在具飞聚落从法铠论师听学，余人须十二年方讫，尊者以精进力故，七年学竟。其大众部之三藏固不在言，即上座、正量、一切有部之三藏，亦善巧而无余。下至十八部之受食法、净水法、缘起法、戒体之得舍等，互相差别，悉皆明达毫发而不紊。
大乘分显密之别。显又分三：初以四谛门趣入者，依据三杖鬘等经、马鸣所造之经庄严等论、依婆沙见修菩提心，是从法铠论师所传也。二谓其余一切经藏趣入大乘。三趣入大乘般若，此又分唯识与中观。初唯识传响底跋论师派，次为师子贤派，次传中观月称派，及文殊所传静天论师派，慈尊传无著派等，则依金洲法称论师及明了杜梋论师所得也。
密教可分七部：所作部，谓苏悉地经、妙臂问经、准提佛母经、文殊根本教王经等，善达四千种。行部，谓毗卢如来现证菩提经、金刚手灌顶经等，通了八千种。分别部，谓度母出生经、建立三种三昧耶王经等，明了四千种。二俱部，谓幻网经、莲花舞自在经等，共六千种，皆能明达。瑜伽部，谓胜三世经、胜瑜伽经、金刚顶经等，无量数种，一切通达。大瑜伽部，谓集密经、月密经、黑色阎曼德迦、调伏不空、智金刚集等，略有一万二千种，广则无量。无上瑜伽部，谓等虚空、胜乐轮、大幻术金刚四座等，一万二千种，若广分别，亦复无量。
尊者善巧如是经藏，非仅白日所能尽。故尊者前起慢心之时，曾于一夜梦中，至海密寺，从语自在称论师，听闻一亿零四百五十五种密经，醒后未忘一字，其中专明究竟胜义者凡有六种。此为一例。尊者从种比跋受加持派之密传，亦属梦得，下文广述。尊者云：较小乘律藏，经藏为多；较彼二藏，大乘经多；较前三种，大乘论多；较彼一切，密乘所作部经多；较彼等，而瑜伽部多；较彼等，其母部为多；较比一切总集，而智慧部之经尤为甚多，人间仅存少分耳。
尊者之慢心，为本尊及空行母摧伏已，后起是念：人间所有者，我可为善巧之至也。后至藏时，住桑耶寺开一存藏库藏，参阅梵本，前未见闻者甚富，曰此定系大师自天龙等处请来者也。
修已所证功德，类摄为三：殷重修持，本尊现身，证诸神通。
大小显密一切修持，悉不出戒定慧三学；定慧以止观摄纳，止观后有世出世别，密乘摄入二种次，是诸功德恐繁且止。戒为一切善法基础，尊者自云：别解脱戒，曾未少犯；菩提戒及密宗三昧耶，诸微小者，时或有违，然悉即日悔除，未曾与罪同宿云云。有问尊者：出家以来，曾趣入人法处否？对曰：彼不喜我，我亦不喜彼，从未曾去。又问：亲里曾有来尊者处者否？曰：曾来一次，我劝彼往学功德，不听而去，余未曾也。又问：凡诸女人什物，尊者曾未手受，如是持律精严，故身具戒香，遥至即闻也。尊者深以慈悲润泽身心，菩提心、增上心清净坚固，六度四摄是其常法。于诸弟子亦唯以菩提心教授而教授之，故徒众依菩提心得成就及神通者不可胜数。曾有弟子住止迦摩尸罗寺，时诸僧众皆受施请，唯余彼年少苾刍在寺。有一近事欲请彼供养，见彼苾刍于窗户中东观西望，见无余人，遂以神足腾空，往北俱卢取衣满钵而回。彼居士见之，欲告尊者未果；明年又见如前，告尊者知。尊者遂问其事？弟子答曰：实尔。问以何力？答是菩提心力。尊者喜曰：实也，任比何法，唯菩提心功德最大云云。
尊者又有一弟子，任其如何修行，终不成就。尊者告曰：可修慈悲及菩提心。彼依教修，立得悉地。又有一修明王法者，口目皆圆，成忿怒相，人若视之，被视者即死。尊者教修慈悲及菩提心，后视之不至死。尊者临赴藏时，谓口目渐复原也。尊者至藏后，专教后学修菩提心，曰：若无菩提心，虽听闻多法，思择修习，生次、满次、中观、念诵等，悉皆无益。菩提未摄持之善行，及防害菩提心之善行，悉属魔业。菩提未摄持之一切身语善行，多为无明缘生诸行，多属集谛云云。种敦仁波卿等诸大善知识，皆依尊者之菩提心教授修行，见多本尊，证广大神境，获得诸品成就。至今藏中修菩提心法，悉依尊者传承为主也。
见本尊之功德者，尊者所见诸佛菩萨不可量计，曾依如来百字教授，见十方佛，其常现身者则有建立三三昧耶王、圣观自在、圣救度母、圣不动尊、胜乐轮、喜金刚之六。尊者在印度时，每念三昧耶王满千遍时，定一现身；至藏之后，每日一现。圣观自在及度母随念即现，凡有所为，悉为记莂。不动尊者亦然。其余二尊，为尊者密部之本尊，现身亦为常事。
尊者神通事迹甚繁，传中亦遍布，故不特录也。
宏法利生事业分任金刚座大菩提寺、住止迦摩罗尸罗寺、受大德菩提光请赴藏宏法利生之三：尊者自金洲返赡部已，住大菩提寺专修。寺中有观自在圣像，时有无嗣之老夫妇二人，修广大供养。一夜老夫于梦中有菩萨告曰：莫供我。此处有胜然灯智苾刍，可供养彼，福德极大。次早老夫至四根本部中问之，悉答无其人。后有说一切有部之长老告曰：昨来一客苾刍，现住客室，可问是否。答曰：是。若尔愿受我食，为我供处。尊者受许，遂住金刚座寺。尔时尊者作如是念：今从诸师学法已讫，亦见多本尊，后得多种成就，亦现见多数密咒坛轮。今当专住一心，速证正觉也。尊者起此念已，前住里山寺之罗睺罗笈多金刚，以通力降临，告尊者曰：仅见本尊坛轮，得其成就、三摩地等，全无所至，仍当专修慈悲及菩提心。大悲是悲心菩萨故，当依之为本尊，乃至未空以来，利益有情，修行正法云云。尊者前依金洲大师获得决定，今犹决定。尊者绕金刚座时，于绕道处，有诸泥像，一像起立，问余像云：欲速证等正觉，当学何法？彼像答曰：欲速证等正觉者，应学菩提心也。又问云：菩提心当如何修？答：如是修。遂说一依显教修菩提心之善方便门。尊者住而听之，悉能了解。尊者自云：彼二像是真化身，为使心见决定，假作问答，非彼不知故问也。又于异日绕金刚座时，见金刚座南方空中有二童女，胜出人身，相同天女。其一问云：愿速证等正觉，当学何法？一答曰：应学菩提心也。又问曰：如何修？遂说一依咒轨菩提心之善妙方便。尊者住听亦悉解了，如器注器。彼二童女亦非不知故问，尊者自谓是度母与怒相母也。
尊者又绕降魔窣都彼时，亦依二妇人闻菩提心法，又见度母殿前有老幼二妇人亦问答如前。又绕金刚座寺时，寺檐下之佛像绕龙猛菩萨所建之金刚须弥时，象牙释迦牟尼佛像等皆嘱令修菩提心法。尊者受诸佛菩萨、瑜伽男女、师长慈诲，获得无量教授教诫，作是念云：为欲圆满一切诸佛菩萨意念，随顺一切师长言教，成办自他圆满利乐，除菩提心，更无余法。今唯当依大悲为本尊，修菩提心而无他也。次住金刚座西阿弥陀殿，修慈心时，大悲观自在现身慰曰：善士善哉善哉！作所应作，三世一切诸佛密藏，汝今了知。此之北方有我国土，天女度母亦在彼处作有情事，汝所化者亦多在彼，当往北方也。又往金刚座摩底寺，朝度母殿时，适逢殿主锁门他去。尊者住于慈心待之，殿中一切悉见无余。后殿主至启户观之，与定中见者一无所异。尊者依慈定力，获得诸三摩地，广大神通，见无量诸佛菩萨饶益无边有情。时摩羯陀一切道场，及无量出家在家、瑜伽男女、大善巧者，悉顶戴尊者如如意摩尼，立正破邪俱著名于此时也。
住止迦摩罗尸罗寺，此寺初为护法王所建，常供四部大德，每部二十七人，共百八数。又有客苾刍位十二，以备游谒圣迹者住止。另有学习声明因明等院，共约二百僧侣，悉是三藏法师，五明俊彦。其最著名于当时者，五十有七也，彼皆恭敬顶戴者，则为阿底峡尊者耳。
尊者住金刚座寺，盛名远覆五天。时止迦摩罗尸罗主护法王后号大护王者，殷勤至诚请为供处。时止迦摩画寺，殿之前壁，右画龙猛菩萨，左画尊者，意谓德等龙猛；殿之左右二壁，分画通达五明之善巧者，及得成就者。尊者两壁俱画，意表双具二德也。尔时印度寺规，以大善巧，掌寺钥匙；尊者持十有八，宏法利生固不待言。
赴藏宏法分三：谓略述藏王系统与佛法兴衰及迎尊者因缘、尊者途中宏法事业、至藏后以至圆寂。
初藏王之始，谓娘持赞薄次传二十八代，至拉托托日宁赞王略有正法之名。又五传至松赞岗薄王迎中国文成公主及尼帕尔公主为妃，广建正法，安立有情于十善业道。次五传至持松得赞王，延请静命菩萨、莲花生大师等大善巧者一百余人，广译显密经论，度众出家，建立桑耶等诸大寺院，所有梵本尽存桑耶。后尊者至藏阅时，称赞宏教之盛，实为印度所希有。王传位太子雷金允，彼有三子，谓藏玛、达玛、㘃跋仅也。㘃跋仅为王，敬重圣教，承事三宝，尤非前王之可比。时有逆臣害王，扶达玛立，拆寺焚经，杀逐僧侣，佛正法为之一灭。王有二子，曰光护、母固。光护有子曰胜轮实，彼有二子，曰胜吉祥积及安乐日依。时因朝中不和，日依赴哦日，哦日民众迎立为主。王有三子，曰札喜、跋给、得祖，遂划哦日为三处，补让与札喜，漾溶与跋给，芒盂与得祖。札喜有二子，曰智光、松得。智光有二子，名天王、龙王。松得有一子，曰拉得。拉得有三子，曰啊得、静光、菩提光也。初为智光摄持王位，后见先王盛业，志在绍继，遂传位于侄拉得，自与二子俱随学能仁舍贵出家矣。前达玛灭法时，有极明等三苾刍，住胜河山修行，闻灭法事，急将所有典籍，载于牦牛，逃避青海等处，度密意极显出家近园，极显遍学显密三藏，渐传法于藏地，正法枯芽自是重萌也。
又灭法时，有诸在家，慢谓住持密教，邪解密法，见诸不顺自所许者，辄彼咒杀，诤辩冲起，延数百年。更有一类，谓唯修空性一门即能成佛，施等福德资粮徒自劳苦而已。如是邪知妄解非仅一二，故智光见而生悲，不忍坐视堕落而不救。又见显密大小，言辞违反，为一是一非，抑言乖义符，终含二意，难取一决，唯有重游天竺更明圣意始可也。遂召集哦日三地十岁以上之童子，定其字数，限以时间，考诸根器，得上智者七人，俱令其学经出家，各给使童二人，遣往迦湿密罗求学。并属云：须将庆喜藏法，一切调伏，二种集摄而还。若能请得东印度护法者莫惜金财，若能请得迦湿密罗宝金刚者亦莫惜金，并须访问有何大德能饶益藏地之有情者。诸人依教学法，十九人为热病殒命，唯余宝贤译师、善慧译师二人而已。二人遍学显密，断诸疑怀已，议曰：今或请能饶益藏人，或问知而归。遂赏诸贫人，请其代访，未得堪请之人。
次至止迦摩罗尸罗寺，问有能饶益藏人者否？有人答曰：此有王种出家者，号胜然灯智，一切佛教徒之顶严，末法五百年之第二遍智，然汝等不能请，更无余人能饶益藏地也。二人虽知尊者功德威重，然未敢言请，遂归藏地，将印度诸时俊所许，启白王知：佛因众生，根性利钝，福智厚薄，修与未修，种种别故，施设大小显密种种次第，义实无违也。能饶益藏人者，印度遍觅未得，唯于止迦摩罗尸罗寺，有王种出家苾刍，为一切佛教徒之顶严，是大护王自金刚座寺请至者，若能请来实能饶益藏地有情，寺中诸善巧者皆为授记矣。
王闻言已，余疑尽除，更闻尊者之德，深起信敬，必须迎请也。遂重请译师，号精进师子者，授与真金一整锭重拾陆两，更加散碎无数，眷属百许，遣往印度迎请尊者。译师奉教，至止迦摩罗尸罗，将金供上，白以迎请之意。尊者曰：我赴藏者，总有二因：一谓求金故行，然我于金无所用。二谓具有舍自爱他之菩提心而行，是我亦无，故我不行也。仍将金还主。译师牵衣涕泣，再三祈祷，终不蒙听许。尔时译师眷属，多为热致死，散金亦将尽。尊者曰：汝藏人实可悲也。次译师回藏，白其不堪迎请尊者之任。王曰：译师愿不辞艰苦，弃舍身命，尊者未能请者亦无余法。今于尊者以下之大德，可请之也。译师承命，俱五六眷属，重赴印度。
时智光法王为筹迎请之顺缘故，至于边境，被迦罗外道王所执，系闭牢狱。时拉尊跋菩提光闻之，急整兵往救，因外道之兵众未遂。欲重征兵，唯恐有情涂炭，恶趣难逃，更恐自有不测。请尊者之事废，故另设方便，以金易人。遂面会外道王，彼曰：汝若废止迎请尊者之事，建我教法，非但不须金易，我犹当重赏。若不尔者，则须金与王自相等方放也。拉尊跋等遍集藏人资财，得金身量，尚欠头许未足，外道王仍不放舍。时拉尊跋往见智光，白云：今我更觅头许来易。智光笑曰：汝心亦足矣。然我所想者，是非整理藏地法律不可也。我今年已衰老，自无始以来，未曾为法舍身，今为法死者，甚善。此罪恶王，一金莫给。所有金财，皆持往印度奉迎尊者。并将我言白尊者知，谓我专望尊者及佛圣教故，今施身命于恶王之手，愿一切生中，慈悲摄受。我心所望者，惟愿尊者来藏宏法不违所请，更愿慈悲加持，来生定遇尊者。汝今心放舍我专思圣教云云。
拉尊跋回国欲更觅金，闻智光已去世，遂止其事，专谋迎请尊者之法。遂请地公塘姓那错、讳戒胜之持律苾刍，恭敬供养已，谓曰：今请于大律师者，谓我祖代王臣、诸大菩萨，或得佛教少许，次立正规，次广宏扬。但于今世，佛教低微，魔种炽盛，宣扬邪法，深生悲愍。我叔侄二人遍求爱顾佛教之人，至少授以百金，遣迎尊者，祇因圣教事大故，虽未能请至，然心犹未死。大天往跋盂边境觅奉尊者所须之金故，被迦罗恶王所执云云，乃至我虽欲觅金重往，闻叔已死，汝可具白尊者。又应白言：我藏地边方无明所覆之有情，尚有如是心力，汝一切众生所边依处、大悲心者，又应何似耶？今有纯金七百两，供上尊者。更当代我白言：我藏地如同饿鬼城市，虽一粒金，贵为大宝，今此是我等一切人财毕集也。今尊者仍不赴藏，则汝善士悲心如此，我亦只好任意而行也。拉尊跋随说随哭，戒胜译师亦唯有对注，全无言答，更念：彼贵为人王，尚如是珍重圣教，不惜身命，我安享苾刍，于心何已也。遂又不顾道途艰辛身命危险，应拉尊跋之教。拉尊跋遣百人随从，译师云：甚多。仅与六人俱，携金趣程。时拉尊跋送行，又嘱云：汝等为我作事故，今虽艰辛，然须拚舍身命前去，回时我当酬报深恩也。又嘱云：万望祈祷大悲尊者而行也。
次行跋薄地界，遇一空行人，彼告曰：汝等似远往他方求办大事者，可诵言而行，事能成办：敬礼三宝尊，愿雪山国内，一切胜本源，正法得增广。如是口诵而行，途中无诸灾难也。问云：汝为谁耶？对曰：渐次当知。次行至跋薄边地，于民间借宿，住于竹庐。彼知有金，欲焚杀之。译师主伴俱疲，复加热度逼急，不觉睡去。次来一白衣人启户而入，唤云：莫睡莫睡，宜速起，莫逸！今当起趣途，若睡当失宝及命，我是藏地总本尊。译师等急起逃去，至天晓时，与跋薄小王赴印度者相遇，结伴并进。
渐至恒河，日已西没，船少人多，王势大先行。译师念今日不得渡河，即将金埋于沙中，异处眠卧。见一船夫身著白衣，徐摇桨而至，译师问云：汝名为谁，欲何所往耶？对曰：是迎主伴眷属来。大心有情至此时，圣若不现船及师，恐怖之时不迎送，具惑有情何能办。七百无余持上此，徐徐度至迦摩罗。译师等遂取金登船，疑而问之：为谁？对曰：具寿，初共时不违识，正共时不少愧，后共时不情短，无能时饶益，必须时即至，久共者必不可必少，渐次可知也。少时度已，告云：今已中夜，恐有毒蛇盗贼之灾，可直往比札摩罗门下睡。说已他去。译师至彼寺下，时精进师子在门房上问云：汝等为何处来者？曰：我是哦日来者。彼曰：若尔有一守门童子，可将汝等财物寄彼而安眠。遂将金财交付童子，彼取金置内，告曰：寄财如寄怨，寄子如寄心，然能为心依者即是胜伴，汝等可安心睡也。时译师念云：如是少年能出此语，定非常人。遂安然而睡。次晨寺门初开，内出一童子，口作藏地牧场之语，问曰：汝等何处来者？途中无怖耶？对曰：我是哦日来者，路途平安，汝为谁耶？彼答曰：我亦是藏人。然我等藏人，言多心缓，要言不知秘，但诸大事须隐密而为，在藏人总室，问之可知。未说而去。译师主伴，行至长衢，遇一老仙，发须色黄长垂，目赤肉干，持一芭蕉枝，问曰：汝等何来？何往？欲作何事？对曰：我等自哦日来迎请阿底峡尊者，精进师子居室何在？彼急依枝回视，告曰：今早儿童所说者为实，藏人无喉结，下至于巷中游人前泄露实情，汝尚望成办其事耶？幸对我言无过，今后除阿底峡前切莫出口，精进师子前少说亦可，我示住处。
时老仙缓行，译师等疾行而不及，深生希有。彼先至室门坐待，复告曰：成办大事，缓即是速，欲情莫急，山可徐登，是此房。译师入内，见精进师子阅梵文经典而住，顶礼已，供金少多。彼问曰：汝自何来耶？遂将上缘详告。彼曰：今后莫言迎请尊者，只说是求学。此处有上座啰那啊迦啰，具大势力，亦是阿底峡尊者之主，须依彼听经，摄护彼心，切不得使彼觉知。今可供金半两，言是来求学，不请善巧者，但愿依止座下，学成与善巧者相等，愿慈悲摄受也。事亦莫急，心莫不安，当求学休息，我等可渐设方便，待尊者至此处而申请也。
次译师为察精进师子之意故，假做是言：倘若不能请尊者，可请彼下位之大德耶？彼曰：莫出此言，若其如是，则我前数年中，纵请二十余位，已请讫。然我藏地有情之性行，汝宁不知乎？除阿底峡尊者外，更无余人能调伏者。尊者具有不共增上意乐，今仍励力，唯请尊者方可也。又问曰：若尔更有如何之大德？对曰：大善巧者密如星宿，所谓明了杜梋、那跋、种比跋、然灯贤、阿嚩都帝、菩提贤、响底跋、宝贤、清净顶珠、山贤、月珠、普贤、天慧、智觉、语在自称、那薄跋、胜敌、海无边、须弥积、伽伽河流、星王、游戏金刚、地盖足、智密、莲花戒、法亲、龙自在王、云势、不思让慧、除热恼、戒自在等五十二位，各具希有不可思议之胜德。然除阿底峡尊者外，无能饶益我等者也。若尔颇示我尊者阿底峡？对曰：我藏人如此无势，犹引他人疑论，汝自明朝，可往僧园观看。于一千八百余僧中，威德晃耀，胜出一切，任何方观，殊胜难比，任居何位，端严无伦者，即是阿底峡尊者，汝可昼夜祈祷也。
次二人往参上座啰那阿迦啰，顶礼毕，供金五钱，如精进师子所教而启白，请为依止。上座慰曰：所言甚善，具寿，我不放尊者去藏者，并非有吝于人也，然此处若无阿底峡者，诸余善巧未能调伏有情。印度是佛教本源，此若空虚，则一切有情之安乐俱坏。以是因缘，故印度一切道场之钥匙，皆在阿底峡手中掌持。倘若非尔者，我亦悲愍藏地有情，特为阿底峡一人之故，致令藏王人财皆空，实觉颜赤也。汝若思念佛教，可发大精进、遍学一切，我亦尽力导之。汝藏人能代我印度人如是想者，甚希有也云云。
次晨，上座引译师至僧园食处，安置于学者位中。译师想尊者为一切大德所恭敬，定居座首也无疑。时见座首明了杜梋，年迈德高，见者生信，问左右人曰：此是阿底峡否？对曰：具寿何言？此是明了杜梋，月称论师之高足，善巧成就。知否，是阿底峡之师长也。如是见响底跋，那跋等年迈耆德，一一指而问云：此是阿底峡否？何言？此是响底跋大善巧得成就，亦是阿底峡之师长。此是那跋，现代无人伦比，亦是阿底峡之师长也。如是遍问，未见尊者何在，怀闷而坐。尔时有比札摩罗王踞宝座上，诸余大德过其前时，曾不暂起。次僧众毕集，尊者方至，相好庄严，观之无厌。印度人观如印度人，藏人观之犹如藏人，乃至诸天观之宛如天人，威德尊重，颜带笑容。多数小钥，系挂腰间，少年苾刍，擎香前导。遥见其来，王急站起。因王起故，一切僧众悉皆起立，尊者至大众间，空位而住。时译师念云：一切众人如是恭敬起立，然座不见高，此或是此王种？或是余大德？或是阿底峡？遂又问云：此是阿底峡耶？对曰：何言？此是笑勇金刚，行住无定处之大善巧者也。若尔：此人功德何似耶？对曰：此功德量，非我能测。次译师于殿门前，诵读心经，至无色无受等之无字，梵文原为阿字，译者读声为诃。诸余大德过其前时，曾不一言。次尊者至时，含笑教曰：具寿，汝是俗音，应读色阿受阿也。译师答云：此是一具足大悲心者，德高无慢，引发信心，随余方人亦以余言教诲。倘谈尊者而不随，定请此人也。次早，译师读色阿等，声仍不便，尊者笑曰：具寿涩滞，观自在之言亦无所恶，直读无色无受等可也。译师闻教，信犹倍前。随其后，见尊者惠施贫乏，问诸贫人曰：此是阿底峡否？彼曰：何言不遣阿底峡赴藏，我等孤独不断腹兮！此非阿底峡，彼在余处住也。
又一日尊者施食时，少一贫童之分。彼贫童随尊者后呼云：阿底峡、跋罗诃、跋达闻。译师闻之，知是尊者，不觉悲从心起，痛哭而随逐。次尊者住而慰曰：摩具寿，汝真实心也。莫哭！我实获过于汝藏地王民，但我年已衰老，复掌持如是多数钥匙，汝等今尚未舍，可祈祷三宝也。
次一日请尊者至精进师子之房，七百两金供坛轮上，将藏王为请尊者耗费之人财，法王叔侄之痛苦，藏地现时之邪法，智光等请尊者之言词，一切奉白。又白云：今此具寿亦为请尊者而遣来，我二人经如是苦难，然所求终归无果，我藏地有情岂不可愍耶？此公塘跋当此少年，唯在闻思之时，未至办事之期，岂不犹可哀愍耶？今尊者惟愿慈悲而行也云云。尊者曰：汝等之言实尔，今藏王人财俱尽，实为可耻，我亦非悲心小也！然圣教事大，我今管八百寺之锁钥，并有许多法事未圆，年复衰老，恐难成办。然我当使藏王叔侄之苦难，汝等之辛苦绝不虚费，今汝暂收其金，莫言我欲赴藏，可善学翻译之事也。是晚尊者供养度母，祈问三事：谓赴藏与佛教有无利益、能满否藏王菩萨之愿心、身命有无留难也。白已眠卧，梦中告云：某外道城中有一内教神堂，彼处住一瑜伽母，明日可往彼问之。
次日尊者持贝子一握，至其处设一坛供。忽来一瑜伽母，发长垂地。供贝子已，言以藏来迎请之事。告云：赴藏有大利益，藏王心愿亦满。特依一近事，利益犹大，但寿减少也。问：减几许？曰：不赴藏者寿九十二，赴藏者寿七十二也。尊者念云：但能利益藏人，寿短也短之。次尊者谓译师云：可往金刚座处。至已，见一童子手持弓箭，白尊者曰：今请依怙赴藏，此藏诸具寿悉可悲也。说已顶礼而去。时译师问：为谁？住何处？尊者曰：明日金刚座北方，有一瑜伽母舞跃而来，可问彼也。次晨，坐而待之。见一瑜伽母，着鹿皮裙，发披肩背，手执小鼓，舞跃而至。译师问昨日之事，答曰：汝藏人反问我印度人耶？说已他去。
次随尊者，往阿兰陀寺。尊者坐大菩提前，右有前见之童子，左有一绀色童女，彼二人将肘置尊者膝上，互相笑视。译师念云：此男女被世法所恼互相顾视，尊者何故住其间耶？时童女曰：胜前胜子号贤护，住胜地已现胜行，究竟胜行众生依，胜者父子我顶礼。童子曰：若于何处护胜事，童女汝亦来我家，增子受用及富乐，欢喜共住除灾难。呵呵！今尊者当赴藏矣！说已他去。
译师念云：此二亦是化现。遂问尊者：前于途中所遇，乃至今日所见者为谁？惟愿速疾赴藏。尊者曰：比札摩宫南门，有一织布童女，可往问之。译师依教往问，童女略笑曰：汝藏中近事，有善名称者为谁耶？答曰：有号法增者。问云：何姓？曰：种。童女作曲唱云：初于北方示降诞，岂非阿底峡弟子，汝知姓名及生处，莫为欺诳反问我，是彼常时现化身云云。
译师闻已大悟：初所遇之空行，次竹室之救者、渡河船师、守门童子、门上精进师子、门内之藏童、长衢之老仙、乞食之贫儿、持弓之童子、昨日之子女，皆是种敦一人所化。初仅遥闻，未起信心，彼实观音示现。倘若早知，往彼祈祷，何致经此大苦耶！今知得信，惟愿一切时中慈悲观照也。译师知请尊者有种敦仁波卿，翻译有精进师子，自实不须劳苦，心为之一安也。又一时尊者师长号都诃啰者，授尊者观地之幻镜一面曰：汝今将赴藏地，有一胜地，北有依山，南有平原，林木茂盛。汝之徒众，建多寺院，集诸僧侣，宏扬正法，彼时须此也。又于一时，修曼陀罗内供，有一瑜伽母，详为记莂赴藏宏法盛业。尊者后渐次请问法铠、种比跋、啊嚩都帝、谷苏炉、明杜梋，及诸本尊，一一皆蒙受记劝勉。尊者只因佛教事大，又恐为上座啰那阿迦啰等所知，国王等为作留难，遂游礼圣迹行住无定也。
途中宏法事迹者，谓次于一时，尊者至金刚座处，二位译师，顶礼足下，面为泪洗，重将前缘，一一广陈。尊者应许，遂将一切寺院职任，方便交卸，所有法事悉皆圆满，决定赴藏，作游礼圣迹而行。但若多备行装，又恐上座觉察，若不设备，则三十一䭾经像等物无由迁运，译师亦甚焦愁。忽于一晚，有父子二人，逐牦牛三十一头至寺，尊者经像尽载无遗，中夜过已逐牛而去。
次日尊者往上座前辞去：我引此藏地诸寺具寿，朝诸胜处，略行供养；于未回时，愿安乐住。上座曰：如是甚善，我亦欲往朝礼，可追随数日也。遂同至金刚座。行供养已，尊者告诸眷属曰：印度边国支那帝黎，有一大臣欲建僧寺，请我加持地基，我前年无暇未去，今当赴彼，汝等可回也。余众多返，上座等六十余人，仍随其后。如是渐次礼诸圣迹，后为彼臣定地基已，尊者谓上座曰：长老，我今往朝密多罗寺，路途遥远，汝不辞劳苦耶？上座知尊者是赴藏，遂告那错戒胜译师曰：具寿，汝谓我是来学，我今知已，汝是藏王遣来盗我大德之人也。前次来请，是我未放，今放不放，我亦自在。然今尊者意乐清净欲行，若不放者则成利他之障难。具寿亦必不喜，汝是我弟子故，不喜则违三昧耶。又汝藏王实可悲愍，令其人财俱尽而无结果，我亦羞耻。今借与汝三年，次须送回，不尔者则我二人无三昧耶也。译师念云：印度、西藏相隔悬远，往返途程，三年可尽，即就专住藏而言，三年亦难令藏人生诸功德。三年后若仍送还者，则请去亦无大益，若不还者，则违三昧耶，今当如何？自于无人处涕泣而住。时见一童子，乘马持杖，遥来至前，问曰：汝形已出家，何事如是痛苦耶？告其所以，童子曰：世间少学利，信受犹为稀。我今教汝一事，能依行耶？译师念云：昔于此类未曾顶礼，今须顶礼而问。遂为顶礼。彼曰：戒衣任何恶，不应礼俗身，且莫顶礼。今所教者，谓今汝不坏三昧耶，而能使阿底峡乃至寿存，皆可住藏。汝明日临行时，可顶礼长老足已，请其慈悲摄念，并请以足摩顶，白云：乃至未见，愿安乐住。时长老定作是言：如昨日所言，三年后须送还，三年之中，速学功德。愿汝师徒，皆无病难，安抵比札摩罗，汝亦可续前所学也。长老教讫，可如是白：谨依师教，但有三事启请，二请师前，一是我办也。谓我当请问圣观自在及佛教主，师长如是教，藏地又如是，为当送还印度，抑留住耶？尔时胜者父子若云送还者，我即送回印度，若云留住藏者，则请其住藏；倘若胜者父子不授记者，我亦当送还印度。此事愿垂听许。尔时即入具寿之手也。译师受授，欢喜无量。次早如教启白，长老曰：具寿实如是，须请祷于佛菩萨也。佛菩萨必无颠倒，佛菩萨云送还者，即当送还，云住即可住，若不记莂亦当送还。具寿，若无阿底峡者，印度悉皆黑暗，以是故，僧众多，寺院空虚，故愿汝师徒无诸损恼，利益有情也云云。时尊者教译师，将金分四份，一供诸师长，一供金刚座，一以长老为首供止迦摩之僧侣，一份交付国王供一切僧众。悉交长老带回，发愿而分离也。
次尊者主伴二十五人，精进师子主伴三人，戒胜译师主伴七人，共三十五人，朝密多罗寺已，渐至边界。时外道闻知，恐尊者至藏兴隆佛法，欲作留难。有十八无惭裸形外道，以通力赶至，尊者知其恶心，以度母生起次第缚劫贼法而缚之，悉同泥塑无诸觉感。次至跋薄界内，尊者叹曰：魔罗外道，以诸恶心，徒自衰损！以解咒咒于沙砾，交付商人告曰：途中有十八外道，无所觉感，可以此沙撒其身上，尔时起立，汝等勿惧，是我见其恶心而缚之也。次商人依教撒之，外道突起，问商人曰：我等如何耶？商人告曰：汝等欲为阿底峡尊者作留难，尊者暂为羁缚耳，今以悲心放释也。外道闻之遂返。次于跋薄边界行时，有一散王见尊者之旃檀小床，乞之，尊者曰：此是持藏送人者。未与。次日，王遣盗人于途劫之。尊者以咒咒地，超出其前，并缚其盗客，后复释之。
次至帕跋响，拉尊跋菩提光遣迎者六人亦至，于多罗树荫设广大座，尊者居上，右以精进师子为首坐诸藏人，左以精进月为首坐印度诸师，于二列中间向尊者座设西印度王位。哦日迎者，以价值五两纯金之磁杯，满注酥茶供奉，又奉白色宝马，众宝严饰，六人又各供白绸一匹，尊者甚喜。次跋薄王迎尊者至宫，广申供养。至第三日夜供三宝时，精进师子白尊者及众人曰：今有坞波索迦，我回自性界也。是夜现重病，明日圆寂。时众人惊怖，尊者亦示现忧恼，谓：我今赴藏亦无益，无舌故，藏人无令精进师子不死之福也。
次往跋薄平原游观，尊者将所骑大象授与跋薄王无边称，告曰：大王！我此大象，若骑至藏，藏必不能活，今授与汝。我欲于此建一毗诃啰寺，寺所需之土木等物，可用其驼负，亦可载运如来等物，莫用载诸余物，及乘骑斗战等。大王汝仅养此象王，诸余怨敌，自然消散。但此寺所需一切乃至未竣工以前，并印度及藏僧住止所需，皆愿王惠给。除此之外，吾亦不作此象值，愿王知之。国王闻教，深生欢喜，礼尊者足一切应允，并将王子莲花光供与尊者，是尊者来藏摄受之最初弟子。尊者后将王子交宝贤译师，学梵藏译经等事；后又依戒胜译师，学尊者之功德；次为跋薄毗诃啰之住持，讳曰天王至藏宏法者。
如是住跋薄一载，将诸有缘立于正法已，次尊者赴跋薄边界，跋薄王臣共百余骑护送。拉尊跋遣四位大臣领三百骑来迎，衣马庄严，悉为白色，幢幡音乐，悦耳欢目。时诸迎者异口同音，称扬赞贺，慰问疲劳。尊者亦欢喜赞曰：如是鲜白严饰，说正法语，依此诸臣观之，则法王拉尊跋实与帝释天王而无异也。次大臣天自在供一观音圣像，尊者甚喜，立刻开光，赞云：观音自在三世依，为利他故被进铠，大悲自性无垢轮，除众生苦我顶礼。我今来汝世界中，惟愿悲护利众生。诸余臣众，各供白布一匹。时尊者答众人返问曰：我今来至此世界，生死林中虽无乐，遥途四大获平顺，法王眷属安乐否？诸臣齐声答曰：大天然今承三宝所庇，拉尊跋及诸眷属，悉皆吉祥也。
次至无能胜池岸，彼处牧民供养甚盛，住七日。时尊者至池岸，缘于池水，施甘露水。译师随至，见池中间，有观音像，掌中有白色纥哩字，从字流诸甘露，有无量饿鬼，围绕饮用，除意热恼。
次大臣天慧与十骑先返，启拉尊跋曰：一切智至跋薄时，跋薄王臣承事供养，歌赞伎乐，遥迎远送。昔佛在世，未闻有如是者也。跋薄王子出家，讳曰天王，王及王子俱马百骑，护送尊者。尊者大象，留于跋薄，修毗诃啰，备充梵藏一切僧众所需。其王亦以王子为首，将一切受用悉供养于尊者。今已至无能胜池岸，一切智之眷属有三大巧者，及公塘译师等，更有西印度国王亦来护送。总之，迎送共计四百二十五人，现在无能胜池岸，饶益有情，不久即至金殿，愿心欢喜也。
菩提光闻之，喜超言外，急遣人马，往金殿严净道途，庄饰住所，并通报四方，聚诸有情，欢迎尊者。时诸有情悉作是念：拉尊跋二代殷勤难行请来，有何希有，今须观也。次尊者至金殿时，四方来者，堵塞道衢，遥见跋薄王等如三十三天，公塘跋等三藏法师三十三骑如天覆地，作大善巧之装饰，前后围绕。特有利他贤大善巧者，住尊者右，精进月处左，智炬及西印度王桑迦处于前后。
总之，共四百余骑围绕中间，尊者骑于见愿风翅马上，超马一肘，身处虚空，犹如日轮，光明晃耀，相好庄严，观者无厌。虽前无信，任运令生信根，有者固不待言也。见是希有，同声呼云：我今归依，佛薄伽梵、印度法王、五十二大善巧之顶珠、依怙阿底峡、佛圣教主，惟愿慈悲观照我等藏地恶业有情，喇嘛佛宝愿成熟我等，度脱我等云云。尊者喜曰：藏地有情，于我有如是大信，皆是大信种性，希有三宝，愿慈悲摄受我之所化。说已普观众会而加持之。时有智光之妹出家者，曰法亿，取项上所带之松儿石，价值五十两金，供上尊者。合掌请曰：依怙阿底峡愿受此宝，少垂听允，我见智光为追祖王之法规，宏益浊世之佛教，舍诸身命受用，不幸遭恶人手。今请尊者为除诸恶有情，恶邪见故，久住藏地。又拉尊跋叔侄二人，为益圣教，迎请尊者，用尽无量人财，经历无量众苦，藏地诸恶有情未知作何毁谤，愿念自他久住藏地，使藏地佛日增辉云云。尊者慰曰：善天女，于今浊世称为三界法王阿底峡者，即我是也！善天女，我今来藏若不建立佛教基础，于印度百八寺院实觉惭愧；法王虚死，未能酬报也！善天女，汝等一切所愿，我须当成办也。
次赴莲花洲，尊者告跋薄王曰：大王今请归国，速建毗诃啰寺，务使高大宽广，更当立如来八岁像，木刻度母像、不动明王像，香泥塑观自在像，及无垢顶髻像等，尽力为之。又前存王宫之五十余圣像，皆请入寺。如是一切，务于九月圆满。开光等事，祈告我知云云。时王受教，与三位大善巧者将辞归国。大臣天自在急奉信拉尊跋曰：依怙阿底峡现至莲花洲，跋薄王将与三大善巧者回国建寺，惟愿速来迎接尊者，敬谢跋薄王等。拉尊跋闻知，急与五百五十骑，并请乐师，迎于莲花洲，请问安泰，并谢戒胜译师之劳。又以无量供养敬谢于王，并供良马三十二匹。跋薄王深生欢喜，将纯金二百两，注一盘中，使王子天王捧持，奉与拉尊跋，并将王子付之，留藏地求学也。
王及三大善巧去时，拉尊跋送一逾缮那。临别时，供三大善巧各纯金一两之金花，请于建寺完时重相拜谒。次迎者约九百人，并诸幢盖音乐，迎尊者至王自住寺，请曰：于此藏地，与其以深深奇奇之法摄受，愿以业果之法摄受也。尊者喜曰：所谓深法，唯有业果，较诸见本尊者，能于业果得决定信为上也。昔有一阎曼德迦瑜伽者，见本尊身，窃自念云：我以此小事不致堕落。稍染僧众资具，以是因缘，生饿鬼中，形同阎曼德迦。又止迦摩罗尸罗寺，有一执事人，将僧今日供养，改作明日，以是因缘，即于彼夜生饿鬼中。又一僧中上座，于僧众中，有大势力，私用僧米半升，生饿鬼中，极少势力。说此多缘已，许诺以业果，教化藏人，广为拉尊跋等传授多法。
尔时藏地诸三藏法师，依佛圣教抉择众疑，并问尊者：许何宗见？尊者返问：汝何所许？彼若答谓或中观或唯识等，尊者亦云：我亦许彼。并广说彼见所依之教理，极善成立。时有号慧明者，请尊者曰：尊者何故不说自见？唯顺他说耶？告曰：我亦是随佛学之苾刍，故顺所化之意乐而答也。又有号德慧者，请曰：若尔，尊者自许为何？告曰：我无所许。请曰：就胜义虽无所许，然依世俗如何许耶？尊者曰：如具翳者所见毛轮，此一切法皆如是住。又有问云：现境为遣不遣？尊者曰：如无翳见饭，汝可自己观察也。又问云：于理智前，有法显现否？答曰：不现。然不现有二，一无故不现，二非彼境故不现，此是非境不现。又有问云：佛地有智无智？尊者戏曰：我不曾成佛，不知也。又曰：如诸幻师迷诸愚蒙，汝可自观。时诸人无语。尊者曰：汝藏人况言中观，即说唯识亦不堪也。尊者又问曰：汝所许之中观，如何取幻喻？藏人曰：如咒石木现似象马。尊者不喜曰：藏人败矣！是唯识以下之轨也。请问云：若尔中观当如何许？告曰：如咒虚空，象马乱现，如是显现亦唯有种种现相而已，若此所依之实法，虽就世俗亦不许有也。尊者未至藏前，藏人各许为中观，见尊者后，则无一人能真达中观之见者。
尔时有重请者曰：前所说之翳喻，如何许耶？尊者告曰：印度有一老母，其子事之至孝，后因行商他去，告其妻曰：乃至我未回，当好事老母。其妻依教，极善敬事。老母因饮食过润，致减目明，见饭中有发，疑食至腹，遂觉腹中有病，恨其妻。子归，母告之，子责其妻，妻曰：我实敬事，母自目乱，汝可自授其食也。子遂煮美食以奉母，母见如前，呵曰：妇如是作，汝亦尔耶？子曰：是母自误，可收此食。遂延善医，外洗内服，目明如前，自见食中无发，腹病自然而愈。三藏教法治其外，师长教授医其内，慧目发明，幻发俱遣也。藏人闻教，辩才塞结，深生希有，疑情尽除也。
又于尔时，宝贤译师建有三重密殿，自觉学高时彦，德超群贤，显密诸法自已善巧，虽阿底峡至，亦无可请之法。但我系藏地大人，彼系印度善巧，又是拉尊跋叔侄二人殷勤请来，必须欢迎方好也。是夜梦中，见一白人告曰：我作众生事理应起慢，然为迎请尊者犹受无量苦难。汝今不知，应请问者尚多，总合印度西藏一切功德，不满阿底峡之功德，藏人未能得一切教授也云云，未及返问而化。译师醒后念云：定是一有大悲心者，梦甚善。次日遥迎，见尊者身行，忘诸厌足。渐至住处下层殿时，是层专供小乘圣像，尊者以梵语先作七支赞颂，次于一一圣像作一赞，任运而成，不假思索。如是中层，专供显教大乘圣像，上层专供密像，尊者亦依各各经教及仪轨各供一赞。译师闻此，知其诗词善巧，显密通达，实为教主也。舍诸慢心，殷重供养，详问印度历史。尊者不为增益损减，应答如流。又请问云：善巧何德？尊者曰：为问共者抑不共者？译师曰：共者固甚善巧。谓问不共者耶？曰：然也。尊者曰：吾此及此等善巧也。译师未曾闻名者甚多，慢心至此时甚寂也。次尊者依律藏、经藏、论藏并诸密典，问曰：此解耶？此解耶？译师皆答善巧。尊者喜曰：有如汝者，我实无须来藏也。
是夜住其殿中，译师初中后夜，于下中上层，分三处修，尊者知彼未能融化一切。次日问答多法已，尊者反诘曰：译师法见广大，然彼诸法，摄于一座当如何修？对曰：依各各仪轨所说而修也。尊者不喜曰：译者腐矣，藏地仍须我来也。译师请问尊者如何修，尊者曰：任住何处，与谁共，何威仪，皆须以戒律为基础，修一切有情是母，一切所现惟密轮，诸尊悉无生。若不能总合，必不得心要云云。译师闻教深生欢喜，赞云：善巧天中天，净胜身戒严，二利圆财富，愿导我解脱。我以教理炬，照见汝密德，昔与言教违，今当如教修。遂供金七两，请胜乐轮次第，及度母加持；得加持时，心生贤善证得。复以金八百两为首，除经像不应供养者外，尽诸所有供养无遗。译师先虽善达经论，然修行之教授，谓依尊者始得也。尔时尊者造有摄三昧耶论，译师译之极尽善巧。尊者曰：今须随我翻译也。译师示其首白曰：我头白至此矣，愿稍修也！尊者复教其莫放逸等，译师奉教，钉其户于门楣书云：若于此室中，起凡愚分别，愿诸护法，裂头百瓣。如是专一修行，致本尊现身等云云。
次戒胜译师谓拉尊跋等曰：尊者住藏仅可一载，诸请法者，宜急请之。拉尊跋供金三百两请曰：今藏地有情，以无善知识所摄受故，于甚深广大义理，依自虚妄分别，互相诤论，愿除彼疑。后依共乘二问、显教二问、密教三问，愿将慈尊及龙猛传来教授，一切大乘深义，文少义丰，如师长自所修习，作一善论。又愿将佛智足传来集密之教授，造一曼陀罗主观音修行仪轨。尊者曰：藏地已有龙猛菩萨之宝鬘论，较彼好者不可得也。然依所请，造菩提道炬，尽释时疑。又造观音仪轨。尔时拉得王亦出家，将一切出家众安立于戒律，一切密咒士安立于三昧耶，一切居家安立于斋戒，圣像未开光者开光，颓坏者修茸，一切善业，建树无余。拉尊跋见观音身，上座金海依尊者教授得大神通，如是获益有情难尽录也。
尊者住王寺六月零二十五日，满足拉尊跋之心愿已，时跋薄王及三大善巧，建寺圆满，请尊者开光，尊者遂至金殿寺。时戒胜译师欲送尊者回印度，但此时未见本尊及师长所授记之坞波索迦，念云：岂非瑜伽母有所欺耶？
其大善知识种敦仁波卿，胜本者，诞生北方，姓氏曰种。岁次甲辰，其母先过，又娶续室。一日续母构乳，童子打牛，牛走乳倾，母痛打之。童子虽幼，心力殊特，念云：与此诤闹，不若他往为乐。遂离家，往他处觅食，自供以求学。次依贾漾勤波受五戒。十五岁时，有康地大德讳菩提童子欲赴印度者，见已生信。次大德西至跋薄，住一载而返，又会于玉如，请随其后。大德告曰：汝明年可随康地商来。若今引去，恐他人谤为窃诱童子也。次岁年十七，随商人至康，依大德十九年，善巧显密诸法。初依师时，承事师长，与常涕无异，唯未卖髓而已。凡大德之马牛猪羊，昼则牧于山野，夜则持弓箭利剑，乘一善马，游行防范。后于一日，与诸学谈论法义，智胜一切，法增坞波索迦之名，遂遍闻于康藏。
尔时种敦仁波卿念云：得此难得有暇圆满之人身，必须修一真实佛法。但现所学者，为足不足，须请问印度之大善巧者，请问须能自言不待译者，方善。遂依印度三藏法师声刺学梵文语。次年三十有八，大德菩提童子告曰：今可与父相会。赐与经书马匹，遂辞师西上。闻传云：哦日拉尊跋请阿底峡尊者来藏，不久仍回印度也。种敦仁波卿闻而生信，自北路行。至前藏场喀梭曲，以法教化彼处之官，彼供与㘃真阿兰若，请留供养。种敦曰：汝可改此恶行，建设宏法处所。明年有善慧译师至，请彼宏法。我今无暇，须急往哦日谒大善巧者，待我回时，当受汝施，更当于㘃真建寺也。次往朝贾之漾勤薄。又往谒藏王出家之菩提王，启曰：今哦日拉尊跋迎尊者来藏，我今请其来此，愿大德欢迎也云云。次谓迦瓦释迦自在曰：我请来时当奉函座前，尔时请劝勉藏人往拉朵迎接。迦瓦曰：汝可尽力迎请，我当劝众往迎也。次回家与父相见。次依北路西上，至三叉路未知所往，忽有一苾刍至，示其正路而去。次又迷路，忽有一鹿行其前，随之，得大道。
尔时尊者住于补让地，度母告曰：今过三夜至第四日，坞波索迦当到，可加持之。尊者设备灌顶瓶等，至日遣人俟迎，午前未至，尊者往村中受请。去后种至，诸人曰：稍待即回。种曰：谒大乘师长，虽刹那前后宜择前者。遂赴村中，遇于长衢，急急顶礼。尊者手摩种顶，说多吉祥愿颂，次返住处，灌顶加持，授与妙吉祥金刚圣像。时种仁波卿以三事请问，谓：印度有如何大德？以前所学，可入道否？若依尊者当如何学？尊者告曰：印度善巧者甚多，即我来藏时，东印度伽罗每日出一得成就者；汝以前所学，未能入道，唯承事师长入道；今汝当依我住，汝是我本尊度母等授记之弟子，我此传承有加持也云云。
是日尊者之施主，供种酥油一块，种化而注为通宵灯，供尊者前。自是以往，乃至尊者圆寂，灵骨供于㘃真，酥灯曾未间缺也。次依大众部律，隔幔与未近圆者同室宿无犯之轨则，是夜与尊者同室学诸教授。尊者预约三日后起程返印度，种虽申请赴前藏事，未蒙允许。译师因前与啰那阿迦啰上座有誓，亦欲送还，拉尊跋虽愿尊者住藏，但亦未敢申请，种亦不能太过。然种仁波卿智力殊特，另设方便，对尊者前称赞前藏拉萨、桑叶等殊胜道场，如来等圣像，并僧众之盛多。并请白云：彼等皆愿尊者来藏也。尊者闻之甚喜曰：如是盛多之僧众，任何处亦难得，世尊授记有阿罗汉住，定有而无疑也。遥向藏地顶礼。又曰：彼若皆愿我去者，我亦有誓，不违僧教。种闻之遂重请赴藏，尊者许诺。译师急止之曰：我不能赴地狱，我与阿阇黎上座有誓也。种无奈何，遂函告前藏迦瓦，详述尊者有赴藏意，宜速来迎，自己随尊者赴跋薄开光。
时译师总想急行，种则总想迟延，尊者之经像等物，不放随去，随尊者谓种仁波卿、戒胜译师、西印度王等共二十余人。至跋薄已，又建四座缚外道之黑塔，种仁波卿建一大白塔曰吉祥塔，译师绘尊者及种仁波卿像，种则塑拉尊跋及译师像并尊者大像，并绘跋薄王送哦日迎接众会图，如是开光凡经二十二日始毕。次回金殿寺，为诸有情说法而住。前译师于跋薄欲送尊者返印度，适值萨门得三处兵乱，不能遂愿，心甚忧恼。尊者慰曰：心不必忧，无能办者无罪也。译师喜曰：则今请赴藏也。尔时尊者谓译师曰：那跋弟子智生善巧者，有龙猛菩萨派中所须之一法，未能请得，意甚悔也。译师记其事。尊者住芒盂一年，建立白寺，专待藏人来迎。
尔时迦瓦释迦自在，奉种仁波卿信已，依信中所列之人数，一一请集议接尊者之事。信中未列枯敦尊主永仲，然枯敦为芦梅一切僧众之上座，极善对法俱舍等论，学冠当世，名与善慧译师种仁波卿相等，时人共称枯、我、种三也。枯见信未列及，深生不乐，欲先往迎接，遂别众先行。众见枯敦先去，未散久延，亦即起程，先后并至。尊者甚喜，时枯敦问种曰：汝信中何不将我名列入众数耶？种曰：大善巧清净，美称善慧等。，等中已有之。枯曰：我是等字中之人乎！愈为不喜，恨念起于此也。
尔时藏人请发心法，尊者令设供。藏人设花一盘，多购糌粑，自以为供设富盛。尊者观之曰：供太恶劣，心不能发，全无利益。遂白曰：宜重设。次戒胜译师另设妙供，方传发心也。
次趣程赴前藏，行至跋摩跋塘时，有格喜阿兰若者生于康地，讳自在幢，欲往跋薄朝庞停跋谨，途遇尊者，顶礼供养，请曰：我欲往喇嘛庞停跋谨前，惟愿加持，途中无诸留难。尊者曰：灾难有之，莫行。我与汝法食，可住此。白曰：乃至我此诸受用未尽不敢受食，惟愿请法。尊者曰：食我食有法，不食亦无法。遂将资具尽供尊者，任香灯职，不入众听法，唯专学修行之教授。
次至拉朵绛时，供敦永仲、迦格瓦、贾之格瓦勤薄、迦瓦释迦自在、枯敦尊主永仲、善慧译师六人共议五事，请决于尊者。谓方便及慧，随以一支成不成佛？菩萨律仪所依，须不须别解脱戒？未得金刚阿阇黎之灌顶，可讲说密乘经否？未得灌顶，可否行密咒之行？尊者曰：汝等不具心力较彼尚多，拉尊跋途已问讫，尽载于菩提道炬论中，汝等所问者亦有之。诸人取论观之，抉择已讫，辩才遂穷也。
渐至宁错，三月安居，众中讲现观庄严论，别为格喜悦兄弟等讲密乘所作部之修法、观音之修法等。格喜悦法自在修持六月，十一面观音现身。次请观音忿相修法，并请甚深守护。尊者传六字明，请曰尚不足，遂传不动尊。种仁波卿请易修而有大加持者，尊者传十一面观音。戒胜译师请有势力者，传阎曼德迦。又请近成就者传度母。
尔时格喜瑜伽者，生于康地，姓永，名菩提。后渐长，母告曰：我生汝惟令出家也，今可出家。谨依母教出家近园，住亲教处，诸事繁杂，无暇修行。母又教曰：住此无益，可往藏中求学。与诸珍帛，送三日程，临别时发愿曰：愿儿入藏遇善知识，愿遇已摄受，愿摄受已讲诸教授教诫，教已愿如理修行教授教诫之法，修时愿我亦生汝前，母子同修一切种智之道。说已而回。次西上，遇尊者。尊者知是法器，见已无间，传建立三昧耶王，念至一千八百遍现身，自此为尊者近住之弟子也。尊者住后藏一载，利生不可胜计。
次行至根巴绛塘时，尊者问曰：拉萨山上，树有旗等之处，有何也？藏人详述拉萨之事迹，尊者曰：彼处之上，罩三层霞光，众多天子供养无间也，我等亦趣彼行。次行至闻荼那时，尊者以衣覆首而行，问其故，曰：此山纯以五宝所成，见生贪心。次至钦如时，有一新妇，见已起信，尽摘首饰供养。回家时，家人起诤，新妇投河而死。尊者行容时，闻知其事，叹曰：我女可悲也！遂住五夜，为彼女故，建净恶趣曼陀罗印塔甚多，曰：我女心已满足矣！又在钦如时，有号德胜者供酥一包，尊者见彼手有轮相，传大悲念诵法，未久现身。次至朵地，住于北岗，尊者曰：此处出一具希有妙相之菩萨。
次住桑耶寺，尔时众会围绕，尊者思盥漱，瑜伽观其面轮而知，急下马取水以进，余人尽笑：菩提康呆子，无余可供而供水。对曰：菩提似呆，实有大慧。尊者甚喜曰：阿梅唯类一印度人也。次至桑耶，住北迦洲，尔时拉尊菩提王为施主，造次第仪轨等。次赴迦曲，枯、我二人请讲中观六论，密乘诸不共教授多传种仁波卿，余人请法尚众。尔时有二童年苾刍，至尊者前，一曰：欲看水遍处三摩地否？尊者曰：欲。自眉间化水，渐次全身俱化。一曰：欲看白色遍处三摩地否？尊者曰：欲。亦自眉间现白，渐次遍白，次从定起仍渐收于眉间。尊者赞曰：三摩地善。次往钦朴时，彼二后至，一曰：欲观如幻像耶？答曰：欲。见一像上，有三世诸佛现十二相。一曰：欲观如幻三摩地耶？如前答。见一度母像，显现如真。时尊者前，唯一求寂。次早僧食时，求寂遍观众中未见彼二人，白尊者曰：此二人何往？尊者曰：彼等不入众食，是地神树神等供养也。又尊者于上层殿绕行，有一老尼见尊者行于虚空，言于瑜伽者，瑜伽者告善慧译师，译师请问尊者，尊者曰：尼目误也。
又一中夜，尊者及种敦瑜伽者住时，尊者曰：闻否？白言：何事？曰：我印度弟子祈祷摇铃之声。时种敦用手擎发听之，未能闻也。又有多人，聚桑耶北迦洲，请发心法。是晚诸善知识贺曰：今日成多菩萨。尊者曰：若云发心，则一人亦未能发也。请其故，曰：无三宝供故。白云：若尔可不传也。尊者曰：不传，藏人当讥议。次藏中诸善知识，欲请讲现观庄严论与二万颂合释。时枯敦欲迎尊者赴雅珑，遂称赞地方功德，利生事大，夏住拉顶冬住塘摩伽。尊者许诺，枯敦遂于众中唱云：今请尊者赴雅珑，欲听二万颂者，可来雅珑也。时种敦知枯敦慢盛，必无上妙承事供养，遂私谓藏地诸善知识曰：汝等可请尊者赴聂塘。今虽去雅珑，然枯敦慢大，未必能好承事供养。尔时我设方便请回桑耶，汝等可以马上来迎也。藏地知识悉皆允许。
次尊者赴雅珑，住塘摩伽，枯敦供杂金百两，请讲现观庄严与二万颂合释，辨法及法性论等诸显教，并请阎曼德迦修行方便等诸密法。次枯敦自住拉顶，果不殷重承事，并嫉恨种敦，毁谤瑜伽者。时瑜伽白尊者曰：今枯敦亦见毁，愿不为近住。尊者不许，再三辞之。尔时尊者年越六十，其发皆白，去其帽置首于瑜伽者之臂告曰：我生于印度东方，汝生于康地，是以往生之业而相遇，今我头亦如是。汝能放置而不顾，近住自可不为也。瑜伽者泣曰：若尔者，则愿乃至住世而为近住也。尊者谓种曰：坞陂索迦，能有如是好心之人也！
时枯敦有千人，尊者师徒不满三百，所有供事悉是微劣。尊者曰：枯敦如轮王，我如黎庶；枯敦受用如叨利，我如饿鬼城也。种敦白曰：枯敦有所不喜，我可自回藏耶？尊者曰：近事去我亦去，近事住我亦住。未许种去。种又白曰：枯敦必不放尊者去，须善设方便始可。倘若见放，可往聂塘，山有林木，地有青草，虽至严冬，百花开敷，欲请赴彼也。尊者笑曰：我有令枯敦不觉之善巧方便，今可即行。是夜师徒，料理行装，未晓起程。时尊者遣人曰：汝可往枯敦处，告云：阿底峡已赴藏矣！尊者复画地以定力加持之。其人奉尊者教，往拉顶，上已复坠，未能登山。余人闻之，欲告枯敦。是日枯敦有事，不欲开门。其人曰：汝今闭户而住，尊者已被种敦盗去矣！枯敦闻言大惊，急往牵马。马名黑乌，先时闻枯之声即至其前，是日偏不受牵，久之方毕。师徒众人急往追赶，枯告众曰：拿住种敦可重打之。
时尊者至闻之渡口，礼应师在前行，今恐枯敦作不利益，种敦遂先去。次尊者亦登舟入河，枯敦一人追至，急呼曰：何故内弟子亦不见告，岂不念我耶？尊者答曰：何不念我耶？枯敦马势太猛，一跃入水，枯敦几死。枯敦又报怨瑜伽者，不预告闻。重请尊者返，尊者曰：大善巧者莫作是语。枯曰：若尔愿赐供处。尊者摘帽，遥掷之。枯敦无计，遂请帽供养而返。
是夜种敦住迦曲，尊者住闻地。次赴桑耶，阅梵文经论，尊者曰：印度三遭火灭，印度无者，此多有之。并抄明显中观论、华严经等，寄回印度。住桑耶时，有阿喀格喜为施主，讲八千颂。尔时场喀笔穹遣人来迎种敦，种敦告曰：我今无暇，尊者住世，承事为最要。我须与尊者死别，是后若无寿难，当受汝供。并写信三十六颂寄往，又寄与妙吉祥金刚像，防彼不信也。
次有榜敦，以马二百匹，迎尊者赴拉萨。时尊者牛马之属甚多，世人谤为大欲。诸弟子请曰：此等何不卖之？尊者曰：汝等不知，父母岂可卖耶？次行至桑耶之山间住一夜，尊者曰：老马可悲也！次往观之，有一老马前足陷入乱石。次至贾皮住半月。次善慧译师请往拉萨，时大悲尊出迎，化一俗人，赞曰：善来大善巧。说已而去。尊者急下马，彼已远去。众人问其故，尊者曰：汝等见彼人耶？答曰：见为谁耶？尊者曰：彼是本尊大悲，欲为顶礼未及也。次至大招寺，朝释尊圣像，尊者曰：此是真实化身也。命印度画师，绘释尊像。绘已，尊者观之曰：不同。毁之重绘。重绘七次，尊者曰：今仿矣。遂随身供养，本意寄回印度未遂，后存聂塘。时尊者住欢喜光耀洲，为四方来会之知识，讲显密无量法教。又善慧译师为首，请讲中观心论清辨论师自释，译师录其教授，为广略二种，呈视瑜伽者。瑜伽者曰：如私教我者，未免太深也。
尊者住拉萨，见希有相甚多。复朝遇无量瑜伽母，亦见一大阿罗汉，并谓拉萨是一大尸林，特为修密法之殊胜处。时尊者欢喜幻现，心无厌足，日月旋绕，住中修行。
时善慧译师，记前在桑耶虚空旋绕之事，今特留意观之，实见尊者虚空旋绕，足不至地。白尊者曰：前桑耶老尼，所见清净，尊者实于空中旋绕。尊者曰：印度亦作是说。时种敦为首，藏地诸善知识请问绕佛之教授。尊者曰：诸有为善根，更无余大于旋绕者。并广说印度有绕大城得成就，绕寺院得成就，绕观音圣殿得成就等历史，广说旋绕之教授。又旋绕时，忽念云：法王菩萨如何建立此寺？何能得一史记耶？见一疯狂贫妇着一破衣，时现大欲无足，时随他欲而施，谓尊者曰：愿至屏处见告。至屏处已，谓曰：欲得法王建此寺之史耶？尊者知彼是自性瑜伽母，遂观想顶礼供养，答曰：实所愿也。告曰：若尔者，可自瓶相柱处，量两工半有之，莫告他人也。
次尊者欲开取时，彼有一大势守护藏神谓尊者曰：若唯于今日抄写则容取，不尔则不与也。尊者允许，遂取出。是日瑜伽者及种敦等，四人极力抄之，大半完毕，稍未全，时因笔墨不便，故字多不清。是书交瑜伽者收存，今第五世达赖喇嘛所著之大招志，即依据于此书也。
又一晨，尊者谓瑜伽者曰：有一瑜伽母行也。白云：何故得知？曰：诸天于虚空来迎请。曰：瑜伽母为谁？曰：时哭时笑之贫妇是。瑜伽者急往观之，彼人已去矣。
尊者住拉萨一冬，次岁菩提本请赴耶跋。时菩提本为首，有七知识广请密法。次有漾尊阿廓跋，承事供养，请求教授，尊者曰：善男子，汝寿量短促，所知繁多，汝可修也；修能多知，闻仅少解云云。又有一尼，承事尊者，是日去世。尊者告瑜伽者曰：彼尼已死。白曰：昨日尚来供养，今日岂死耶？尊者曰：死已生天，今来谢恩供养也。
尔时种敦，往觅供具，得财甚多，供养尊者，纯金一百八两、马二十一为首，一切供物亦共计百八数。尊者自来藏地，一日之供养未越于此者。尔时种敦请问尊者之功德，记录成传，并造颂文赞之。尊者曰：我岂唯尔许德耶？遂自略述苦行求法，专一修行等事。教曰：汝等不劳难行，而得深法，有大利益，当善行之。又略说萨陀波仑、法上菩萨、善财童子等事迹，谓曰：诸承事师长者，师长虽无所欲，然有大因缘也。
次迦瓦释迦自在，请尊者赴楞跋住一月。时住彼讲时，尊者忽下座，种请曰：何事？尊者口念：南无佛陀耶，南无达摩耶，南无僧迦耶。谓种曰：近事，有一极大之非人在此，须降伏也！尔时有非人名诊迦，欲害尊者未遂。尊者修马头明王法，降伏之。次回耶跋，后受榜敦所请赴聂塘。时藏地诸大人，悉至聂塘请法，断诸疑惑，一切居家住于斋戒，一切密士住三昧耶。总之，将一切道俗悉安立于三归，时称尊者为三归依者。
尔时又有漾那穹敦等四善知识，请讲宗派。时尊者略述根本数语，告曰：彼皆是分别，于此短寿，分别数之不尽，当摄集心要也。请曰：心要如何摄？曰：当以悲心，遍于五趣一切有情。不忍其苦故，当发菩提心；为成办彼故，当圆满二种资粮。从彼所生善根，当回向共同一切有情。次当修内外一切法，如梦如幻，当如是摄一切心要也。尔时有名宝师者，请问尊者不加修行成佛之方便。尊者曰：我亦愿也，然不圆满二种资粮之佛非我所知。时藏地知识欲请教授，漾那穹曰：任请何法，尊者唯教修菩提心而已。尊者闻知曰：漾那穹，实尔，印度亦有一如汝之欢喜教授；不欢喜修者，彼亦不信菩提心云云。
又种敦将自己所了解月称派正义，启白尊者。尊者向东方合掌曰：现在印度东方唯持此见，藏地有如汝之大有情，福实不薄，我无须来藏也。说已并传教授。忽于一日，尊者问种曰：汝云有花本冬日亦开花，今花何在耶？种敦遂请尊者至平原暖处，取小花草以应前言。尊者喜曰：汝可为方便之极，仅不成妄语耳。尔时广说供花之福德，然有毒之花不得供养三宝。又说地严花，是青莲之类，唯以风大不能开放。尊者又曰：汝既如是爱花，当加持此地令花开放也。
又一日尊者曰：我今日不与人会，莫放人来。是日有一人谓是印度送供者，收其供物。时彼之背中，忽出一铁爪，直趣尊者，握尊者之背壁，未能伤害。尊者谓此系印度外道，恐尊者宏扬藏地佛法故作留难，然未能果也。又一日有印度二小乘苾刍，具十二种杜多功德，来参尊者，请问法义。尊者为讲补特伽罗无我时听受，为讲法无我时，彼二人急覆耳白曰：阿底峡莫说！恐怖！恐怖！尊者叹曰：未能集聚殊胜资粮，不堪学真空之义，但以护戒清净无所至也。次尊者印度之弟子等遣使送供者至，尊者问：印度有何希奇新事？彼云：余无所闻，有一瑜伽者于大城建一小室，修十二年得大成就，现在化身无量，依慈悲而说法。又有一瑜伽母供五曼陀罗，从曼陀罗出生莲花，花开七日不萎云云。
尔时格喜阿兰若者，住仰迦摩修法，忽于一夜发大声音，声后见一大蝎，自下而螫，急祈祷于尊者，蝎忽不见。次早尊者至问曰：夜来何故呼我？俱白上事，尊者遂将守护瑜伽行者，不动明王之教授，尽传于阿兰若者。次戒胜译师请假专修，翻译等事以种敦代之。三月后有绒敦格瓦等诸善知识请显密诸法，种敦即函请译师来共译之。是讲集菩萨学论、集经论、入行论、道炬论等。次译师请上中下三根等法，尊者曰：彼等诸法汝自善巧。遂未更传。
此后住藏中七年五月，未讲经论，设有说法，皆以歌词代之。依显教者，有法界歌、出离流转歌、六乐歌、菩提心歌等。夜分多于空行母之会中依密乘深义为歌，有见金刚歌、行金刚歌、修金刚歌、金刚法歌等，译师蒙许译之。次译师仍请假专修。时尊者稍现病现，供养本尊，本尊现身，病患悉愈。总之，尊者住聂塘时，本尊现身不可数计，曾于一月十五夜，三世诸佛菩萨现身，自是以往，每夜初分，必现无缺。又于一夜梦中闻有妇女庄严之声，尊者念云：此不可视。遂闭目不视。彼曰：是汝母亲，汝亦不视耶？尊者曰：我母不在此。告曰：母亲度母亦不视耶？尊者忽醒，见圣度母住虚空中，以种种珍宝庄严其身。
又一日瑜伽者进食时，见尊者仰面虚空，口呼：弥勒！弥勒！未能奉食而退。次进时见尊者如前而退。时格喜种敦曰：阿梅，莫使尊者饭冷。尊者见慈氏身，我等未能见也。次食将至冷时，尊者告曰：持我食来。请问前缘，尊者曰：今日，文殊及慈尊，来虚空中，议论大乘法义，金刚手防护魔难，诸天子记录，今须画彼图也。尊者自定墨范，次钩召东印度之大善巧者来绘色彩，此像后存聂塘。尔时尊者曰：诸佛之身悉是金色。请曰：若尔，何故各别耶？曰：为调伏彼彼有情，所现各别也。
次尊者谓种敦曰：一切大乘经义，龙猛、无著等法规，三世诸佛菩萨之大车轨道，今付于汝。种曰：传诸余人大乘密咒种种教授，汝何故将此而授我耶？告曰：除汝之外，未得传付之所也。一日，种敦闭尊者之户而去。尊者亦出外，曰：时已至矣。种曰：阿底峡于墙壁无碍着耶？告曰：印度亦作是说。又尊者临圆寂时，凡有行止，离地一肘，时众共见。
次尊者曰：诸天供我奏音乐，闻否？种敦注听未闻。又于一日，尊者曰：我诸师长自都史来迎，我今亦往都史多天也。种敦闻言不乐，急奉函译师，译师至。尔时适值那热跋弟子号智生者至跋薄，不久仍返印度。译师闻之，启尊者曰：前于跋薄，言那跋弟子智生，有圣者教授，未能请得，今未忘耶？尊者曰：念之。白曰：若尔，彼善巧者今在跋薄。尊者曰：虽然如是，我今已老，无听闻力。次当有来唤汝者，尔时当去，此中间共住。我今过十月许，亦往都史多天慈尊座前听闻教授教诫。然无始来，唯自无伴，我等亦不能常时共住，汝必须往请。译师闻言涕泣，次白言：恩师是我请来住此，受学一切显密法要，今去不应理，我不去也。尊者曰：汝送我来此，我一切法，汝悉通达。汝去虽不应理，然大乘密教，多诸留难，汝必须去。于此中间可供养莫间，祈祷于我。译师广设供养，殷重祈祷。经一月许，有号达玛菩提及释迦慧者至，述前说之善巧者，现住跋薄，唯愿速去，彼将仍返印度也。译师白尊者，尊者曰：我亦当往都史多天，号虚空无垢天子，汝当善画我像，我自都史来此加持，汝当常时供养祈祷。今一月中，尚可现前供养也。译师昼夜供养又经月半。
尔时尊者之弟子，悉皆会集，共相议曰：今师长将不住世，我等之中谁当任持师长之教轨耶？余人未能答，译师应曰：一切教中，皆说功德由师长生，承事师长。我等诸人，无如种者；任持尊者法轨，亦唯种耳。时一切人多不喜种，于译师言故亦不悦。时枯敦曰：如种敦者，何能任持尊者教轨？阿底峡之教轨，还是枯敦我任持而已。其实所许，都如译师所说也。时瑜伽者窃自念云：以少福故，唯事师长，未能修行。尊者知其所念，诲曰：若以身语意三，承事师长，不须另求所修也。后时格喜阿兰若者曰：种敦阿阇黎为译师，瑜伽阿阇黎为用人，唯我专修，然所证功德彼二人高上。
尔时译师恐彼善巧速返印度，又恐尊者速般涅槃，二苦逼切，形容焦焠。尊者告曰：今可去矣。译师含悲祈祷而去。时藏中知识有讥译师忍置尊者而去之语，种敦返呵之曰：于藏地恩大者，尚有谁能越于译师之上云云。
尊者临圆寂时，随诸弟子根器品类各留一遗嘱。时瑜伽者及阿兰若者，欲望诲令自居闭静，请曰：此后当如何耶？尊者曰：心舍世间，于此寿末莫离种敦。彼二闻教心稍稍不安，白曰：同依师请法，何故使依彼耶？尊者曰：是我加持也。次尊者尚有余金，欲遣瑜伽者送往印度，说颂曰：无病为胜乐，喜施为胜施，涅槃为胜乐，心依为胜伴。瑜伽者闻即领悟，私谓种敦曰：尊者今欲遣我送金印度，然尊者去世恐难相见，愿不差遣。种敦曰：我当为请之。次于言论之间，种敦白曰：瑜伽者我等尚须作事，惟愿此次莫遣！尊者曰：彼意乐贤善，事能成办，故须彼去。种敦谓瑜伽者曰：尊者必须使去，惟愿依尊者教。遂择吉日起身，于未起身之前夜，自念必无重见尊者之分，通宵涕泣祈祷，双目俱肿。临行者，尊者加持金囊，告曰：莫触此金，途中虽有灾难，必不能侵。
瑜伽者依教，结商而行，途中暗被他盗置于屏处，于食时有犬衔来归主。次为贼人所觉，河岸待劫。瑜伽者至，贼皆昏睡未见而脱。次至跋薄住宿民舍，闻尊者圆寂噩耗。时跋薄轨则，有舍其舍者，财归舍主所得。彼等闻尊者圆寂，知瑜伽者是尊者所使，必持有财宝，恐瑜伽者私去，遂夜围其室。瑜伽者悲彼愚人，夺三宝财物，遂于通夜祈祷尊者。次早临行，将金藏与衣袖，故弃布帛而出。彼等取布帛时，瑜伽者已脱去。次遇印度王使，交彼带印度而返。次种敦白尊者曰：我当依谁耶？尊者曰：未见有汝之善知识，当以经藏为善知识。乃至未得神通以来，如盲射箭，莫作他事业，唯作利益佛教之事。圣教在于僧众，僧众在于持律，当广造持律之人也。又令种敦建立寺等云云。种敦祈愿后世相遇，尊者曰：此生之后不能相见，然总有相会之时也。
尊者虽证金刚胜位永离分断变易二死，然为化度时机，依惑乱有情之现见，于甲午年九月十八弃置色身于聂塘，受化身于知足矣。
时诸知识皆问种敦：尊者遗体如何安置？种曰：当如大圣涅槃。遂以火化。众人食时，枯敦念曰：今种敦持去，我全无自在。遂持铁钳取骨少许，印小塔数枚。次种敦于牛乳注以香水，取灵骨一一略浸水中而收敛之。种敦念云：若能得尊者灵骨及经书，并少分圣像足矣。余人欲诤，种敦心虽不乐，然智深量宏，未现不喜之相。梦中度母告曰：汝之所求者，我当为办也。
次第四日，迦瓦释迦自在，乘一白骡涕泣而至，种知己意能遂，遂将钥匙付迦瓦手。迦瓦是枯我种三人共信许处，彼有所教，余无所诤。迦瓦依种意为之，当大众中，谓种敦曰：父骨子收，尊者之灵骨，应归汝收也。梵经理归译师，故亦应汝存。又将金洲大师像，尊者最珍重者，亦与种敦。次将金洲大师所惠之金释迦佛像，授与枯敦，枯敦意在此像，正符其意，以为种敦所赠，深生欢喜。将六字明王像留与瑜伽者，将不动尊像与阿兰若者，将八座圣塔等与善慧译师。
次乙未年，种敦讲八千颂一遍。余诸知识亦就各自所善，讲一经论。又为尊者建立殿堂供养处所。
事业流传者，尊者之高足遍弥于印度、坞仅、跋薄、哦日、前后藏地，各具殊胜功德，宏扬尊者圣教；然最要者，则为种敦一人。住聂塘时，尊者将一百五十七师所传之经论教授，应诵传者诵传，应讲授者讲授，应密传者密传。首题梵名者，总有六千四百七十五种，前后所学者尚众。种敦亦以三业至诚，事师如佛；尊者亦教法遇主，瓶泻无遗。一一经论，皆具不断之传承，教理之依止，有加持、有成就，非意造、非分别，故此派之教授，可谓清净吉祥之极矣。
又种敦前住耶拔时，自念末世有情，浊情深厚，今师长在世，必须请一永利有情之教授也。遂日日中，请问法义，结以总颂之，渐次集蕴成论，曰问答摩尼鬘，总摄颂文译供有缘云尔：
菩提萨埵摩尼鬟，敬礼大悲尊，敬礼诸尊长，敬礼所信天。应断一切疑，应殷重修行。断惛睡懈怠，应常励精进。念知不放逸，常护诸根门，昼夜三时中，应数观心体。应扬己过恶，莫求他误犯，应密己功德，余人德应显。断利养恭敬，高举称常断，应少欲知足，酬报诸恩德。应修慈悲心，菩提心应固，应断十不善，信应常坚固。应摧伏忿慢，应具低下心，应断诸邪命，应法命存活。应断诸财物，以圣财庄严。应断诸猥杂，应住阿兰若，应断诸绮语，应常防语言。见尊长亲教，应恭敬承事，于具法眼人，及诸初业者，应起大师想，见诸有情时，起父母子想。应断罪恶友，应依善知识，断瞋不乐心，应趣安乐处。悉断诸贪着，应住无贪处，贪不得乐趣，斩断解脱命。若见安乐法，应常励力办，何者应先作，即应先成办，如是悉完善，不尔俱无成。常离罪欢喜，若生高心时，尔时慢应摧，忆尊长教授，若生沉心时，应庆慰欢心，二应修空性。贪瞋境生时，应观如幻化，闻诸恶名时，应观如谷响，身生损恼时，应观为昔业。住边际闲静，如死鹿尸体，应自隐其身，应无贪而住。应常住志愿，懈惰心生时，尔时应自呵，念戒禁心要。若见余人时，应静和正言，断怒颜摄容，常应含笑住。恒见余人时，应无悭乐施，断一切嫉妒，为护他心故。应断一切诤，常应住忍辱，无面喜新交，常应自安住。断轻毁余人，应以敬重住，教授他人时，应具悲饶益。莫谤于正法，随胜解乐欲，十法行门中，励力无昼夜。三世所集善，回无上菩提，福施诸有情，应常时发起，七支广大愿。如是当圆满，福智二资粮，二障当永尽，不空得人身，证无上菩提。信财与戒财，舍财及闻财，有愧知惭财，慧财共为七。此诸最胜利，是七无尽财，莫为非人说。众中观语言，独居观心念。印度坞波䭾耶，胜然灯贤智藏所造，菩提萨埵摩尼鬟圆满。
种敦请问法时，善慧译师住桑朴寺，为五百弟子演说法义。一夜独居桑朴静林，文殊菩萨现身教曰：汝虽善巧一切所知，然未获得至极扼要，可将徒众安于闻思，自往耶跋听闻深义。现今法王及种敦，观照无边生死大海，昼夜时中造问答摩尼鬘论，犹如金鬘无价珍宝。遂将全论俱述告知，刹那不见。译师见是希有，复闻法音，深生欢喜，如登初地，身虽无力，心欲起飞。遂入众中，教授教诫，告云：汝等可自精进闻思，我今欲往耶跋，二三月中请问法义。如有要事，今日抉择。此后乃至未回，不可造次多事，往唤求见，增加散乱。我今年老，希求后世，如有信敬当依我教。今当唯携慧幢独往，一切所须，由彼运送。如我未还，倘以欺诳，妄言有事求见等等，此是魔业，必当制罚。时五百贤俊悉生疑念：往日心性慈和，曾不降责。昨日独居静林，今日忽示猛教，言既决断，势难劝留，唯当依教而已。
次日，日照西山，一牛载物，自乘一牛，惟有慧幢事随。行出山口，村人见之，悉生疑曰：往日出行骑骏马，五百随行，不减一人。此为何事，以至如此？急入桑朴，传告余众。译师渐至耶跋，启白文殊教诫来此之因缘。依摩尼鬟颂，请问种敦往昔本生、如何断除无疑、如何殷重修行等。应观为昔业句，得二十生因缘；次问住边际闲静等四句因缘时，有迦瓦释迦自在、戒胜译师，并种敦之施主霞滚等在会。尔时上至尊者，异口称赞种敦功德，叹责枯敦，于殊胜境，作非理罪。种敦返赞枯敦功德，止诸人语。时戒胜译师谓迦瓦曰：汝可劝彼悔罪，彼受汝语。迦瓦自辞不堪其任，返请戒胜译师往劝。译师亦辞不堪，仍当种敦自己慈悲方便教诲云云。
尔时霞滚作商人状，赴塘摩佉，传述种敦之胜德，毁訾枯敦之非理。时枯敦闻知，唤入寺内，详问种敦现住耶跋，善慧译师等恭敬请法之实情。时霞滚亦扬不识，广述一切，善巧方便，折伏枯敦之高慢。枯敦深生敬信，追悔前失，欲往耶跋，悔罪闻法。次日入众，假曰闭关专修，不许谒见，倘有违者，重罪不恕。并广述教授。徒众闻之，亦唯有依教而已。次早未晓，携一随从，一驴载物，徒步而行。悔谢前，并善慧译师请问之余，请问往昔与种同生，广作非理因缘等事，兹不繁录。
次尊者圆寂经一载已，种敦欲他行时，善慧译师欲请尊者灵骨少分。种敦告曰：尊者灵骨，我二人可各建一银塔供养。汝塔成时，可遣净戒苾刍，来请灵骨，我当分与，今当暂存我处。次种敦引尊者之三犬，持黑白二牛毛帐，赴桀摩垄。瑜伽者送金返，依种共住。次受场喀笔穹所请，赴㘃真阿兰若建立寺院。请印度善巧锻师，立尊者之银塔，外为塔形，内为曼陀罗。善慧译师依种敦银塔为范，立一银塔，遣一净戒苾刍，请尊者舍利供内。枯敦闻之，亦建银塔镀金，供金银二像。后时余多损坏，唯㘃真者独存，为藏地有情之总供养处也。
种敦住持惹真共九载，利益无边有情。高足五十余人，其中最主要者，谓朴穹瓦童幢、博朵瓦宝明、谨哦瓦戒然称三兄弟，宏扬圣法，遍于全藏。至今藏地教授，唯以迦当为盛，故曰有持说行者，此便住世间耳。
谨依广传略录少分。若有乐广之士，自当参阅迦当雷邦、迦当宗派源流等，阿底峡尊者共不共之胜德，藏地佛法中兴之事迹，或可全窥矣。
法海深渊非我境，文义误失当悔除，福施无边诸有情，速证无上微妙智。