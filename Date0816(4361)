我聞如是：
一時，佛游舍衛國，在勝林給孤獨園。
爾時，世尊告諸比丘：年少比丘始成就戒，當以數數詣息止道觀相──骨相、青相、腐相、食相、骨鎖相。彼善受善持此相已，還至住處，澡洗手足，敷尼師檀，在於床上結跏趺坐，卽
念此相──骨相、青相、腐相、食相、骨鎖相。所以者何？若彼比丘修習此相，速除心中欲恚之病。於是，世尊說此頌曰：
若年少比丘，學未得止意，
當詣息止道，欲除其淫欲。
心中無恚諍，慈愍於眾生，
遍滿一切方，往至觀諸身。
當觀於青相，及以爛腐壞，
觀鳥蟲所食，骨骨節相連。
修習如是相，還歸至本處，
澡洗於手足，敷床正基坐。
當以觀真實，內身及外身，
盛滿大小便，心腎肝肺等。
若欲分衛食，到人村邑間，
如將鎧纏絡，常正念在前。
若見色可愛，清凈欲相應，
見已觀如真，正念佛法、律。
此中無骨筋，無肉亦無血，
無腎心肝肺，無有涕唾腦。
一切地皆空，水種亦復然，
空一切火種，風種亦復空。
若所有諸覺，清凈欲相應，
彼一切息止，如慧之所觀。
如是行精勤，常念不凈想，
永斷淫怒癡，除一切無明，
興起清凈明，比丘得苦邊。
佛說如是，彼諸比丘聞佛所說，歡喜奉行！
