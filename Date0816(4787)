第五、池觀。經文略告勅人，直爾標起，示所觀法體相。舉數中，八池且據大者為言，不明其量。大本浴池量云：或十由旬，或二十由旬，乃至百千由旬，縱廣深淺，悉皆正等，八功德水湛然盈滿云云。水色中，四句經文自分為二：初中，水性柔弱故，非七寶莊嚴，但由塘岸寶色相映，使之然也。次文經中寶即召水柔軟，乃八德之一也。世典尚云山蘊玉則艸不枯，淵藏珠則水不竭，況佛境乎？
流渠中，渠即溝港，支即流派，是則八池各十四派，互相流注。上約池塘，則具七寶；今論水渠，但云黃金。四渠底中，此經但說金剛為沙。小本亦云池底純以金沙布地，若準大本，底沙不一，彼云：黃金池者，底白銀沙；白銀池者，底黃金沙；水精池者，底琉璃沙；珊瑚池者，底琥珀沙；硨磲池者，底瑪瑙沙；白玉池者，底紫金沙等。
二、池蓮，示數中，上明八池數同，下校小本色異。據大本云：眾寶蓮華周徧世界，一一寶華百千億葉，其葉光明，無量種色，一一華中出三十六百千億光，一一光中出三十六百千億佛，身紫金相好等。
明量中，初、算量；二、校異。小本車輪者，彼疏云車有大小，難為定準。此間極大不過數尺，可依輪王車輪為量。十住婆沙云：轉輪圣王千輻金輪，種種珍寶莊嚴其輞，琉璃為轂，周圓十五里。準此，未及半由旬，亦約小者耳。所以二經不同者，慈恩云華有大小，彼據極大，此約最小。今準大本，池中蓮華或一由旬，乃至百千由旬，則知大小不一，皆是隨宜趣舉，不必以此較經優劣云云。
說法中，初、會華梵；二、牒文釋；三、明說法。水自珠出，從珠得名。前云如意，今云摩尼，故云互舉。金池寶水，循華說法，皆是彼土奇妙之事，故上生經明兜率宮有水游於梁棟之間，與此頗同。說法中，前一說小，後二說大，彼有三乘，隨機所樂。大論云：美其功德名贊；贊之不足，又稱揚之，名嘆。
三、池上光明中，文有三節：初、明從珠發光；其下，明從光化鳥；贊下，明鳥稱三寶。經但通稱，不標別目，故引小本及下像觀示之。經云百寶，知是毛色通收眾禽。哀雅，即優柔之韻。大本非唯贊三寶聲，彼云或寂滅聲，或慈悲聲，十力、無畏、不共法聲、諸通慧聲、無生忍聲，如是等聲，稱其所聞，歡喜無量。隨順清凈、離欲、寂滅等。良以依正色心無非法界，具足諸法，故使德水、靈禽善說法要。若但推讓佛力變化，則乖法體，未稱圓乘也。
結示中，初、別列八德；次、總歸四塵。清即是色，不臭是香，美則是味，余五并觸，此出成論。若準唐譯小本云：何等名為八功德水？一者、澄清；二者、清冷；三者、甘美；四者、輕耎；五者、潤澤；六者、安和；七者、飲時除饑渴，無有過患；八者、飲已能長養諸根，四大增長。今開輕耎為二，無安和加不臭，余則大同。正因解引晉遠法師傳云：師於凈土之修，克勤于念，憩廬山十一年，澄心系想，三睹勝相。後從定起，見彌陀佛身滿虛空，并諸菩薩侍立左右。又見流水光明分十四支，一一支流注上下，自能演說苦、空、無常、無我。佛告遠曰：我以本愿力故，來安慰汝，汝後七日，當生我國。
二中，初二句，明量難定；文下，點經示數；即下，弘文證成；蠡下，舉喻顯法。言佛身無量者，凈名云：佛身無為，不墮諸數也。機見有殊者，機分利鈍，見有大小也。顯非數量者，經文雖有沙之數，其實不可隨言生解萬六千由旬。身過其眼五十六億倍，假令極多，無出萬倍，何緣佛身長爾許耶？乃是譯人謬加河沙之言云云。今疏曾無一語評量，其意叵測。
三中，初、示相；二、合數；三、引古。狀如珠者，喻上宛轉之相也。天臺釋五須彌云：一山高三百三十六萬里，佛毫過此五倍。彼疏所引寶性論自釋下文，但觀眉間白毫之語，欲借釋迦以觀彌陀，似非四海量也。青白，色也。世人多謂眼量太窄，不稱身量者，其義如何？當知經中以山喻毫，以海比眼，乃是趣舉分喻，所謂以數顯非數爾。不必執喻，責其大小也。
五中，毛孔屬身光，從孔出，驗是身光。阿含經云：人身具有九萬九千毛孔。不知佛身幾毛孔耶？
六中，疏文點經自明。
七中，初科丈六，則是化現小身，所具相好與釋迦同，六十萬億乃是彼土常身，人天凡圣悉皆得見。所以三數唯至八萬四千者，以由彌陀因地對破八萬四千塵勞煩惱，故至果上顯出八萬四千相好光明也。一一相各有八萬四千好，一一好各有八萬四千光，重重無盡，思議莫及。光照即佛心體者，亦由彌陀從因至果，了一切法無非心性，所放光明，所化眾生，全即自心，更無他物也。
次、問答中，佛視眾生猶如一子，經但云攝念佛眾生，則乖平等，故須問決。答中，初二句，明應無揀；但下，約機自殊。盲人喻者，正因引般若論云：十方有佛，何以不見？曰：罪緣障故。如日光出，盲者不見；雷霆震地，聾者不聞。
彰略中，以經文略之又略，是故疏言身項二光，經云不可具說，非佛不能，但恐凡心罔測，反生輕毀故也。心眼，即是觀慧。言意思者，觀從發故，顯證初科。觀一見多者，經初一句，即指上文所見彌陀一佛也。即見十方下，乃見多佛也。一不定一，一即是多；多不定多，多即是一；一多互融，無非法界。安以定數而擬議哉？由修念佛，觀想既成，即一見多，不勞作意，自然而然，故名三昧。前後皆云念佛三昧，文出於此，像觀為近，今乃親證也。觀身見心，正釋中，身為心相者，大經云：見身口業，是心相貌。則知身相端丑，全是自心善惡業現。因相識體，由身見心，今觀諸佛慈悲之相，即見諸佛慈悲之心也。
無一切心者，般若云：如來說諸心皆為非心，過去、現在、未來三心俱不可得。唯有大慈悲者，蓋由諸佛因中所發大心，慈悲為本，徧緣法界，一切眾生而為誓境。經云因於眾生，得成菩提。是故菩提屬於眾生，若無眾生，終不能成無上正覺。故至果上，全以慈悲而為心體，不舍眾生而為利益。皆言大者，徧法界故。慈與樂者，與十界三德之樂也。悲拔苦者，拔十界二死之苦也。當知苦樂悉是眾生性德本具，雖終日與，不益一毫；雖終日拔，不減一毫。但以眾生全體在迷，遂使諸佛與拔不休，故云眾生、慈悲俱無有盡。
引示中，初、通釋三慈并，初、標起；次、釋義。雖分三慈，其實一體，不由作意，皆曰無心。莫非益物，故并稱慈。初、眾生緣慈者，實不起心緣他眾生，而諸眾生與我慈體無二無別，任運相關，故云無心攀緣，自然現益。如涅盤經凡說八事：一、伏醉象；二、降力士；三、化盧至；四、度女人；五、涂割瘡；六、摩調達；七、救群賊；八、醫釋女。一一結云慈善根力，見如是事。今文云自然現益，略引第五以示其相。經云：波羅奈城有優婆夷，名摩訶斯那達多，夏九十日請僧施藥，有一比丘，身嬰重病，良醫診之，當須肉藥。是優婆夷尋自取刀，割其股肉，切以為羹，施病比丘。服已病差，女人瘡苦，發聲稱佛。我在舍衛，聞其音聲，於是女人起大悲心，是女尋見我持良藥涂其瘡上，還復如本。善男子！我時實不往彼波羅奈城，持藥涂彼，當知皆是慈善根力，令彼女人見如是事云云。彼經又云：慈之所緣，一切眾生，如緣父母、妻子、親屬，以是義故，名眾生緣慈。此即俗諦也。
二、法緣慈者，了知世間、出世間法不離一心，畢竟空寂，能所俱忘，故云無心觀法，自然對治。涅盤云：不見父母、妻子、親屬，見一切法皆從緣生，是名法緣。既云不見，復云緣生，驗知是空，此即真諦也。
三、無緣慈者，中道妙理，實無能緣所緣之相，故云無心觀理，自然安住。不著二邊，故云平等。超出諸法，故曰第一。以此釋上無緣慈體，涅盤云：不住法者，及眾生相，是名無緣。此即第一義諦也。
結斷中，初、總判事理，前之生法，猶有所緣，能所未泯，故屬事用。無緣大慈，空有不著，心境兩忘，故屬理體。今下二句，點示經文。以由經中於三種慈獨言無緣，斯乃從勝標名，以深收淺也。謂下七句，別釋無緣以彰教意。諸佛心者，的指無緣慈體也。不住有無者，正與生法辯異。生緣住有，法緣住空，無緣離著，故云不住不依。
三世者，三際斷故。平等大慧者，諸佛智慧，於實相等，於眾生等，橫廣豎深，故云大也。常照者，即寂而照，無有間斷，故云常也。法界者，所照之境也。以此攝生者，無緣大慈，徧十法界，無緣而緣，任運相攝，未始有遺。
不下二句，結釋名目。即下三句，會同上文。結益中，初、據文釋義；故下，舉因驗果。上品，經云聞已即悟無生法忍，可驗宿修觀行非淺，因果無差，故云明矣。
三、勸修中，初、正明；故下，引示。依教開解，對境作觀，愚人莫及，故云智者。諦，即諦審，解心明白也。觀，謂觀察，行法不謬也。以下四句，明勸意。般舟念佛三昧與今觀合故，引示之教，入一相多相中。初、正明從一之要，上科觀修，但云諦觀。相有八萬，都想難成，故令從毫相入，余相自現。若下，二、據文校正毫相，白毫觀成，即見八萬，知非丈六之毫。此對古作是說也云云。一佛、多佛中，一多相即，體無二故。蒙印可者，以由行者境觀一合，不違圣教，功行既成，諸佛歡喜，同時印證，亦如般舟三昧成時，佛立空中，義頗同此。結觀中，二義但當，不可偏取。
第十、正示。明觀境中，初、觀身三節，對經可見。但身量中，天臺除佛沙之文，妙宗遂改二菩薩觀八十以為十八，彼云：八十者，過佛二十萬億，故知悞等云云。今疏并依經釋，所謂仍舊貫也。
二、觀光中，初、項光。經云面各者，面面各有百千由旬也。次、身光。垂形五道者，請觀音云游戲於五道是也。良由菩薩性具十界，運同體悲，行四攝法，自然關感，故現光中。
三、觀冠中，初、觀冠體，疏云毗楞伽即摩尼珠，似經雙牒，二種梵名同召如意珠也。前樹觀中，疏文亦作兩名，一義而釋，與此頗同。畟塞，乃盈滿之貌，疏云填空是也。畟，初側反，說文云：治稼畟畟進也。
結示中，同前二觀，即應身也。彰益中，既能破障，必定除疑。次科可見。雙結中，經云諸佛國者，以生一土則諸土皆通故也。脫胞胎，游佛土，非除疑乎？從頂，即肉髻，至足，即輻輪。舉其始末，任攝中間。經中雙牒者，以二大士俱佛侍者，氣類同故。疏準經文，結示科意。
十二、簡普雜中，初、例前立總；普下，二、正簡普雜。臨文自見。先別者，華座至勢至觀，一一歷別觀之。後總者，即今二觀，通總觀之。此約一人次第豎修為言，前觀雖成，圣相既多，恐有忘失。今於三圣之後，一混而觀，庶使別不離總，總不離別，總別相收，觀道通利，善入出住，斯之謂歟。普觀，想自身中躡前，即見此事時一句，指前五觀也。起後中，起心即作想也。想身生彼，一時親見依正諸相，想心純熟，常爾現前。暝目告終，往生決矣。經云眼目開相者，因光來照，目即開明也。
二、普見中，諸法合教者，然說法自屬依正，合與不合云云。自彼何干行者之事，當知說法雖屬依正，但恐行者用觀偏邪，悞認魔境，是故囑令所聞之法不可遇便信受，當以圣量驗之，則真偽可別。結名義中，無量壽佛，正報也；極樂世界，依報也。彰感應中，依教修習，觀行功成，凈土緣深，往生有分，故感三圣而安慰之。
十三、揀機中，經屬化教，違從任機，故非定制。觀佛先小中，言順機者，以此土人慣見丈六，故令先觀彼土小身，可為觀大之由漸也。經云像者，乃指彼土真身形像，非假像也。後大中，經云身量無邊，驗前六十萬億沙之量，乃是數顯非數，不足致疑。
三、舉況中，想像者，如前像觀及觀佛三昧經中說觀像法等。觀真，即指凈土小身丈六，大身八萬也十念無量壽佛云云。以彼校此上三品人，心同行別，尚難比擬，況中下乎想故，翻成生死。今欲反本，故立斷惡，誓受攝律儀戒，修離。
簡濫中，對經可見，預此區分，臨文不壅。中品上生，經中對告標起，如文修因。明行業中，初、通示經文，五、八則局，諸戒則通，約法包於十具，約人該於五眾，故云諸也。五下，別列五、八。婬下二句，對簡邪正。齋下，釋通。余名辯戒非宗，故指如律。然下，總論通別。既下，點經後語。愿求中，經云以此善根，即指五、八諸戒，是故疏點為因，生彼是果。其實未生，約期心說也。感緣說法中，因修四戒，則通道俗，經云偏贊出家，所以疏云多收道眾，多則對少，非不兼俗，贊四念處，附宿習故，近離則約戒分齊，遠清則究佛本懷。
得生中，律中男女，報有強弱，故分長跪、互跪之異。經文總示，與律不同。後益中，華開合有見佛者，準上下文驗，知是略聞法中，以由因地慣學小法，故云順習。天臺云：苦則三相遷移，集則四心流動，道則對治易奪，滅則滅有還無。遺教云：佛說苦諦實苦，不可令樂；集直是因，更無異因。故云皆實，此則小乘生滅四諦也云云。
得道果號中，結惑盡者，三界子縛斷故。不後有者，三界果縛脫故。三名如前已示，所證三明中，此三名明，復得名通，余三但名通者，婆沙云：身通但是工巧，天耳但是聞聲，他心緣他別想而已，是故非明。宿命知過去苦，生大厭離；天眼知未來苦，生大厭離；漏盡正觀斷惑，是故此三稱明。大論：問云：通明何別？答：直知過去等，名通；知過去等因緣行業，名明。六通中，天眼、天耳謂於定中發得，色界四大清凈造色，住眼耳根中，即能見聞六道眾生及一切世間形色、音聲。他心者，謂於定中發智，能知六道眾生心種種緣念事。宿命者，謂於定中發智，能知自他過去一世、二世、百千萬世，乃至八萬大劫宿命。
如意者，亦名神境，此攝二種：一、能轉變自身、他身，世間所有，隨心自在，即神境也；二、能飛行速到，山障無礙，即如意也。瓔珞經名六神通，神名天心，通名慧性，天然之慧，徹照無礙，故名神通。
八解脫者，亦名八背舍，大論云：皆凈潔五欲，舍堅著心故。背舍從因立稱，解脫從果得名。一中，內色者，即內身骨人，外色即四大六根，由欲界結使難斷，故不壞內而觀外也。此觀成時，位成初禪，能舍自地及下欲界，故云背舍。
二中，以由二禪內凈，故不留內色骨人，亦由欲惑難斷，故觀外不凈之相。
三中，緣即外相，除外不凈之相，但於定中所發光明，清凈皎潔，名為緣凈。身雖受樂，心無染著，位在三禪。
四中，自四至七，通言四空者，由四定體并無形色，故皆名空。各以所證之境為所依處，境法持心，令心不散，故名為定。初滅四禪根本色及三背舍等色，厭如牢獄，而思出離，心與無邊虛空相應，名虛空處。此定既依陰、入、界生，故有無常、苦、空，虛誑不實，而心生厭背，無復受著，故名背舍。
五中，舍空緣識者，以虛空無邊，緣多則散，即舍虛空，轉心緣識，心識相應，名識處定云云。
六中，舍識者，謂三世之識，復無邊際，緣多則散，能破於定，還復舍之，緣無所有云云。
七中，行者厭無所有處如癡，有想處如癰瘡，緣非非想而入定，心與定合，名非有想非無想。
引證中，今經正明觀佛三昧，故得引彼而為證據。初、正引一日一夜至一相好，舉少況多，以彰功勝。引下二句，結顯示報中，上文雖云五逆，未必皆具，故云隨犯。經云受苦無窮者，梵語劫波，翻無數時。一劫尚爾，況多劫乎？又復劫數，大概言之，若論心業，無窮可知。
遇緣中，初段亦由宿種，故遇知識說法教念，以為生因。恐謂發聲，故以觀想釋經念字。病苦中，惡業發現，遂招惡疾，眾苦陵逼，心識荒茫，豈能作觀乎？教修中，觀想既難，且令口稱。十念十聲者，慈云乃以十氣名為十念，但不緩不急，隨氣長短，不限佛數云云。今此臨終，時節促迫，何暇十氣？若準大本，下至一念，尚得往生，況十念乎？寶王論云：一念為正，如佛所說，謗佛毀經，打僧罵尊，五逆四重，皆由一念墮無間獄。今之念佛，亦止一念，善業成時，即登極樂。前一念五陰滅，後一念五陰生等。觀經十念，良有以也。蓋為抱疾尪羸，力微心劣，故須十稱以助其念。若心盛不昧，一念生焉。
天臺疏：問：云何行者以少時心力能勝於終身造惡邪？大論有此責，是心雖少時，而力猛利，如垂死之人，必知不免，諦心決斷，勝百年愿力，是心名為大心，以舍身事急故，如人入陣，不惜身命，名為健人。余如十疑第八疑中云云。
相現中，日徑之數，計二千四十里，今取仰望者，蓋由此人功行微淺，豈能感華如日輪大？但取團欒之狀爾。後益中，說法文云緣生無性者，論云諸法不自生，亦不從他生，不共不無因，是故說無生。離四性，絕百非，故云無性。無性之性，即是實相。行法經偈上半明罪業相，初句所造業，業該三障，故云一切。覆蔽三德，故名為障。深廣無際，喻之如海。次句能造心業既無性，由妄想故，不知諸法本性空寂，以心取境，遂造妄業。下半明懺悔法，初句索機，次句正明端坐，示身儀也。念即能觀智，實相即所觀境。既了諸法無非實相，何罪不除？然實相無相，應云何念？當知以無念念，念無相相，以無相相，契無念念。若念外有相，相外有念，則非大乘念實相也。料簡三段因行，入證見佛，尋經可了。
正宗第三、顯益結勸中，初、正明眾見。前下，與前對簡。前獨見者，即正宗初及華座觀是也。今下，復點今文。經云說是語時及聞佛所說，通指十六觀法也。得益中，初科。豁，呼括反，通達之貌。破無明者，約即論破也。證法性者，此就所證理說，若據能階之位，即初住也。初心凡夫，聞十六觀，隨觀即修，親睹彼土依正莊嚴，復聞心作心是，了知一切諸法融通，無非法界，大乘機發，頓破無明，頓入圓位，故名豁然也。侍女，初科中，隨聞觀故，熏發大心。且記往生，到彼進修，方論證入。
遮疑中，論如前引。答中，初、正答；以下，二、引證。文有兩段：初、證無女人；次、證無根闕。是下，結顯。十疑論即第九疑也。天臺疏云：論說女人、根闕不生者，就彼為言。經語初往，故有善心，一切得生。諸天發心者，此點幽宮同聞眾也。經文且據釋梵諸天雨華，隨從聞法發心，自余待佛還山重述也。
大段第三、流通。即座中，初、標分，節經可見。隨釋，初科雙問，即指爾時，阿難下一段經也。答經名中，并如釋題已辨。教持中，則知非信不受，非念不持，信念力強，豈有忘失？勸修見境中，憶佛念佛，即是今經行此三昧，現身據因，當來約果。滅罪中，經云憶念，即觀想也。
身勝中，初、翻名；次、出義。白為眾色之本，故稱奇瑞。雖生淤泥，不為所染，故曰性潔。涅盤經云：水生華中，分陀利華最為第一。修念佛人，等無有異。伴勝中，此二大士位居等覺，故名補處。既修三昧，長養圣胎，氣類是同，故得為友。報勝中，初、以成佛釋坐道場；得下，釋道場名；一下，釋諸佛家；勢下，引二經證；去佛不遠，證上當坐道場；不退菩提，證上生諸佛家。諸佛垂應，必具八相，謂從兜率、托胎、降生、逾城、降魔、成道、說法、入般涅盤。文中總舉，理必應具，求往彌陀凈土。經云生諸佛家，故以法身一體釋之。
憶持中，經云汝好者，令生珍敬，不慢易也。令對說者，佛意令將持名持經。兩種對校，名字雖少，經文雖多，若能憶持，其功一等。以此欲彰持名功大，何以然耶？蓋由彌陀四字名號，從因至果，歷劫熏修，無量行愿之所莊嚴。舉念一稱，萬德俱備，況經所說十六妙境，依正兩報復由彌陀愿力所成，故知持名與持經等。眾歡喜中，疏以三義釋經大字：安養凈邦，佛若不說，安可得聞？聞尚不易，何況得生？此二自利也。大權陳請，正為未來自利利他，本懷始暢，大喜之義，無越於斯。
二、轉說中，初科聽眾難定，故以二義例之。二、正示轉說。累囑者，據前經文，凡有四處：一、三福之後；二、地觀之中；三、華座之初；四、即上科重重付囑，欲使還山轉說，佛意在此也。三、明眾散。此是耆山再說時眾，故得與前校其廣略，仍點阿難代宣，得稱佛說也。
宿有一毫善，獲遇正觀門。新疏廣流通，直示往生路。我今聊贊述，塵露於山海，普與諸有情，回向發誓愿，極盡未來際，同生安養國。愿我此疏記，毀贊皆成種，諸佛賜冥加，利益無窮盡。