鄧州香嚴海印智月禪師，不知何許人也。久參證悟，深達法源，自京師出居穎之薦福。紹圣三年，移香嚴。
上堂曰：判府吏部，此日命山僧開堂祝圣，紹續祖燈，只如祖燈作麼生續？不見古者道：六街鍾鼓響冬冬，即處鋪金世界中，池長芰荷庭長柏，更將何法演真宗？恁麼說話，也是事不獲已。有旁不肯底出來，把山僧拽下禪床，痛打一頓，許伊是個本分衲僧。若未有這個作家手腳，切不得草草匆匆，勘得腳跟下不實頭沒去處，卻須倒吃薦福手中钁柄，莫言不道。
僧問：法雷已震，選佛場開，不昧宗乘，請師直指。
曰：三月三日時，千華萬華拆。
云：普天匝地承恩力，覺苑仙葩一夜開。
曰：切忌隨他去。
常州報恩寶月覺然禪師，越之嵊縣鄭氏子。上堂曰：學者無事空言，須求妙悟；去妙悟而事空言，其猶逐臭耳。然雖如是，罕逢穿耳客，多遇刻舟人。
紹興六年五月旦，誡其徒曰：世緣易染，道業難辦，汝等勉之。語卒而逝。
東京慧林慈受懷深禪師，壽春六安人，族夏氏。生而祥光現舍，文殊行堅禪師遙見，疑火也，詰且知師始生，堅嘆曰：非凡兒！往訪之，師見堅輒笑，母張氏許出家。十四割愛冠祝發。後四年，訪道方外。崇寧初，往嘉禾，依凈照於資圣。照舉良遂見麻谷因緣問曰：如何是良遂知處？師即洞明。照徙長蘆，命首眾。
政和初，儀真守吏部季公釜，以城南資福邀師，屨滿戶外。蔣山佛監懃禪師渡江行化見之，茶退，師引巡寮，至千人街坊，監問：既是千人街坊，為甚麼只有一人？
師曰：多虛不如少實。
監曰：恁麼那？師&#;然。
偶朝廷以資福為神霄宮，因棄往蔣山，留西庵，陳請益。監曰：資福知是般事便休。
曰：某實未穩，望和尚不外。
監舉倩女離魂話反覆窮之，大豁疑礙，呈偈曰：
只是舊時行李處，等閑舉著便殽訛。
夜來一陣狂風起，吹落桃華知幾多。
監拊幾曰：這底豈不是活祖師意？
未幾，被旨居焦山。閱四稔，詔住慧林。靖康改元，匃歸不聽，秋再辭，乃允，徑之天臺石橋。尋徙靈巖，久之，勑補蔣山。未數月，退居洞庭之包山。復應王氏請，為圓覺第一祖。
上堂曰：不是境，亦非心，喚作佛時也陸沈。個中本自無堦級，切忌無堦級處尋。總不尋，過猶深，打破云門飯袋子，方知赤土是黃金。
上堂：古者道：忍！忍！三世如來從此盡。饒！饒！萬禍千殃從此消。默！默！無上菩提從此得。
師曰：會得此三種語了，好個不快活漢。山僧只是得人一牛，還人一馬。潑水相唾，插觜廝罵。卓拄杖曰：平出，平出。
上堂：云自何山起？風從甚澗生？好個入頭處，官路少人行。
上堂：昔有人獲一塊鐵，鑄作一座方響，人聞之，便生逸樂之情，謂之樂器。後將方響打作一口磬，人聞之，便生善。此後，因人從軍，卻將磬鑄成一口劍，人見之，便生驚怖。更後時，又將劍鑄成一尊佛，人見之，便生歸向。諸仁者！大都只是一塊鐵，因甚麼起得許多驚喜善惡之念？試思之。
僧問：甚麼人不被無常吞？
曰：只恐他無下口處。
云：恁麼則一念通玄箭，三尸鬼失奸也。
曰：汝有一念，定被他吞了。
云：無一念時如何？
曰：捉著闍梨。
問：知有道不得時如何？
曰：啞子吃蜜。
云：道得不知有時如何？
曰：鸚鵡喚人。僧禮拜。
師叱曰：這傳語漢！
問：如何是佛？
曰：面黃不是真金貼。
云：如何是佛向上事？
曰：一箭一蓮華。僧作禮，師彈指三下。
紹興二年四月望，為眾小參，僧問末後句，師良久曰：後五日看。至二十日，果示微疾，竟爾告終，壽五十六，臘三十六。火浴戒體，光分五色，獲設利者無數，竹石草木，煙所及處，累累如綴珠，穴土為坑，隨钁亦有之。分靈骨塔于包山之顯慶、思溪之圓覺。
平江府光孝證悟如璝禪師，建寧魏氏子。開堂日，僧問：如何是蘇臺境？
曰：山橫師子秀，水接太湖清。
云：如何是境中人？
曰：衣冠皇宋後，禮樂大周前。
師凡見僧，必問曰：近日如何？僧擬對，即拊其背曰：不可思議。及將示寂，眾集，復曰：不可思議。乃合掌而終。
紹興府天衣如哲禪師，族里未詳。自退席，寓平江之萬壽，飲啖無擇，人多侮之。有以瑞巖喚主人公語問者，師答以偈曰：
瑞巖長喚主人公，突出須彌最上峰。
大地掀翻無覓處，笙歌一曲畫樓中。
一日，曰：吾行矣。令拂拭所乘笋輿，乃書偈告眾曰：
道在用處，用在死處。
時人只管貪歡樂，不肯學無為。
叙平昔參問，勉眾進修已，忽豎起拳曰：諸人且道這個落在甚麼處？眾無對。
師揮案一下，曰：一齊分付與秋風。遂入輿中端坐而逝，實紹興庚辰八月二十三日也。火葬日，闔郡捧香薪，送者擁道。師蛻身搖動，咸謂其復生。
婺州智者法銓禪師，上堂曰：要扣玄關，須是有節操，極慷慨，斬得釘，截得鐵，硬剝剝地漢始得。若是隈刀避箭碌碌之徒，看即有分。以拂子擊禪床，下座。
臨安府徑山妙空智訥禪師。僧問：牛頭未見四祖時是衢州烏巨癡憨如懿禪師，上堂曰：至道休存佛祖言，更須放下莫論禪。未彰文彩全提妙，暗虛明徹底圓。
紹興府天章樞禪師，上堂，召大眾曰：春將至，歲已暮，思量古往今來，只是個般調度。凝眸昔日家風，下足舊將岐路，勸君休莫莽鹵，眨上眉毛須薦取。東村王老笑呵呵，此道今人棄如土。
隨州大洪慶顯禪師。僧問：須菩提巖中宴坐，帝釋雨華。和尚新據洪峰，有何祥瑞？
曰：鐵牛耕破扶桑國，迸出金烏照海門。
云：未審是何宗旨？
曰：熨斗煎茶銚不同。