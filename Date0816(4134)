南岳般若寺啟柔禪師。僧問：西天以臘樣。
師上堂，示眾曰：空生大覺中，如海一漚發，各各當人無事。
又上堂，良久，曰：若識得黃檗帳慧大師，初參云門，云門問：近離什麼處？
師曰：楂渡。
門曰：夏在甚處？
師曰：湖南報慈。
曰：甚時離彼？
師曰：八月二十五。
門曰：放汝三頓棒。
師至明日，卻上問訊，曰：昨日蒙和尚放三頓棒，不知過在什麼處？
門曰：飯袋子！江西、湖南便與麼荷葉動，決定有魚行。
問：師登師子座，請師唱道情。
師曰：晴乾開水道，無事設曹司。
曰：恁麼即謝師指示。
師曰：賣鞋老婆腳趚栗木拄杖。
曰：見後如何？
師曰：竇八布衫。
問：如何是佛？
師曰：灼然諦當。
問：萬緣俱息，意旨如何？
師曰：甕石人賣棗團。
問：如何是洞山劍？
師曰：作麼？
僧曰：學人要知。
師曰：罪過。
問：乾坤休著意，宇宙不留心。學人只恁麼，師又作麼生？
師曰：峴山亭起霧，灘峻不留船。
問：大眾云臻，請師撮其樞要，略舉大綱。
師曰：水上浮漚呈五色，海底蝦蟆叫月明。
問：正當恁麼時，文殊、普賢在什麼處？
師曰：長者八十一，其樹不生耳。
曰：意旨如何？
師曰：一則不成，二則不是。
信州康國耀和尚。僧問：文殊與維摩對譚何事？
師曰：汝向髑髏後會始得。
曰：古人道：髑髏薦取。又如何？
師曰：汝還薦得麼？
曰：恁麼即遠人得遇於師去也。
師曰：莫謾語好。
潭州谷山豐禪師禪師。僧問：如何是吹毛劍？
師曰：了。
問：和尚百年後，忽有人問：和尚向什麼處去？如何醻對？
師曰：久後遇作家，分明舉似。
曰：誰是知音者？
師曰：知音者即不恁麼問。
問：如何是羅漢境？
師曰：松檜古貌。
問：鑿壁偷光時如何？
師曰：錯。
曰：爭奈苦志專心！
師曰：錯，錯。
朗州滄谿璘和尚。僧問：如何是滄谿境？
師曰：面前水正東流。
問：如何是滄谿家風？
師曰：入來便見。
問：是法住法位，世間相常住，云門和尚向什麼處去也？
師曰：見麼？
曰：錯。
師曰：錯，錯。
問：如何是西來意？
師曰：不錯。
師因事，有頌曰：
天地指前徑，時人莫強移。
個中生解會，眉上更安眉。
筠州洞山普利院第八世住清稟禪師，泉州仙游人也，姓李氏。幼禮中峰院鴻謐為師，年十六，福州太平寺受戒。初詣南岳，參惟勁頭陀，未染指。及抵韶陽禮祖塔，回造云門，云門問曰：今日離什麼處？
曰：慧林。
云門舉拄杖曰：慧林大師恁麼去，汝見麼？
曰：深領此問。云門顧左右微笑而已，師自此入室印悟。
乃之金陵，國主李氏請居光睦。未幾，復命入澄心堂集諸方語要。經十稔，迎住洞山。
開堂日，維那白槌曰：法筵龍象象不易道得。
澧州藥山圓光禪師。僧問：藥嶠燈連，師當第幾？
師曰：相逢盡道休官去，林下何曾見一人？
問：水陸不涉者，師還接否？
師曰：蘇嚕蘇嚕。
師問新到僧：南來？北來？
曰：北來。
師曰：不落言詮，速道！
曰：某甲是福建道人，善會鄉譚。
師曰：參眾去。
曰：灼然。
師曰：聝跳。便打。
問：如何是祖師西來意？
師曰：道什麼？
信州鵝湖山云震禪師。僧問：如何是佛？
師曰：闍梨不是。
師問僧：近離什麼處？
曰：兩淛。
師曰：還將得吹毛劍來否？僧展兩手。
師曰：將謂是個爛柯仙，元來卻是樗蒱漢。
問：如何是鵝湖家風？
師曰：客是主人相師。
曰：恁麼即謝師周旋。
師曰：難下陳蕃之榻。
廬山開先清耀禪師。僧問：如何是燈燈不絕？
師曰：青楊翻遞植。
曰：學人不會。
師曰：無根樹下唱虛名。
問：披云一句師親唱，長慶今朝事若何？
師曰：家家觀世音。
問：如何是披云境？
師曰：一瓶淥水安窗下，便當生涯度幾秋。
問：如何是長慶境？
師曰：堂老僧頭雪白。
曰：二境同歸，應當別理。
師曰：在處得人疑。
問：古澗寒泉誰人能到？
師曰：乾。
曰：恁麼即到也。
師曰：深多少？
襄州奉國清海禪師。僧問：青青翠竹盡是真如，如何是真如？
師曰：點瓦成金客，聞名不見形。
曰：恁麼即禮謝下去也。
師曰：昔時妄想至今存。
問：承古人云：見月休觀指，歸家罷問程。如何是家？
師曰：試舉話頭看。
問：放過即東道西說，不放過怎生道？
師曰：二年同一春。
師太平興國元年示滅，壽百有五歲。
鄂州黃龍山晦機禪師，清河人也，姓張氏。唐天佑中，游化至此山，節帥施俸錢建法宇，奏賜紫衣，號超慧大師，大張法席。
僧問：不問祖佛邊事，如何是平常之事？
師曰：我住山得十五年。
問：如何是和尚家風？
師曰：瑠璃鉢盂無底。
問：如何是君王劍？
師曰：不傷萬類。
曰：佩者如何？
師曰：血濺梵天。
曰：大好不傷萬類。師便打。
問：佛在日為眾生說法，佛滅後有人說法也無？
師曰：慚愧佛。
問：毛吞巨海，芥納須彌，不是學人本分事。如何是學人本分事？
師曰：封了合盤市揭。
問：切急相投，請師通信。
師曰：火燒裙帶香。
問：如何是大疑底人？
師曰：對坐盤中弓落盞。
曰：如何是不疑底人？
師曰：再坐盤中弓落盞。
問：風恬浪靜時如何？
師曰：百丈通信？
師曰：九江路絕。
問：初心後學，如何是學？
師曰：頭戴天。
曰：畢竟如何？
師曰：腳蹈地。
問：如何是法王劍？
師曰：露。
曰：還殺人也無？
師曰：作麼？
問：如何是龍泉劍？
師曰：不出匣。
曰：便請出之。
師曰：星辰失位。
問：國界安寧，為什麼珠不現？
師曰：落在什麼處？
周廣順元年辛亥，金陵李氏向德，召入居龍光禪苑覺寂禪師。暨建隆二年辛酉，隨江南李氏至洪井，住大寧精舍，重敷玄旨。其年十月示疾，二十七日，剃發澡身，升堂辭眾，安坐而逝。明年二月六日，歸葬于吉州吉水縣，遵遺誡也。壽七十有六，臘五十六，諡玄寂禪師，塔曰常寂。
婺州明招德謙禪師，受羅山印記，靡滯於一隅，激揚玄旨，諸耆宿皆畏其敏捷，後學鮮敢當其鋒者。師在泉州招慶大殿上，以手指壁畫問僧曰：那個是甚麼神？
曰：護法善神。
師曰：沙汰時向什麼處去來？僧無對。
師卻令僧去問演侍者，演曰：汝什麼劫中遭此難來？
其僧回，舉似師，師曰：直饒演上座他後聚一千眾，有什麼用處？僧乃禮拜，請別語。
師曰：什麼處去也？
出窟時如何？
師曰：俊鷂趁不及。
曰：出窟後如何？
師曰：萬里正紛紛。
曰：欲出不出時如何？
師曰：嶮。
曰：向上事如何？
師曰：眨。
問：如何是透法身外一句子？
師曰：北斗後翻身。
問：十二時中如何趣向？
師曰：拋向金剛地上著。
問：文殊與維摩對譚何事？
師曰：葛巾紗帽已拈向那邊著也。
問：如何是和尚家風？
師曰：齩得著是好手。
問：無煙之火是什麼人向得？
師曰：不惜眉毛底。
曰：和尚還向得麼？
師曰：汝道我有多少莖眉毛在？
師見新到僧才上法堂，乃舉拂子卻擲下，其僧珍重便下去，師曰：作家！作家！
問：全身佩劍時如何？
師曰：忽遇正恁麼時，又作麼生？僧無對。
師問國泰瑫和尚：古人道：俱胝只念三行咒，便得名超一切人。作麼生與他拈卻三行咒，便得名超一切人？國泰豎起一指。
師曰：不因今日，爭識得瓜洲客？
師有師叔在廨院患甚，附書來問曰：某甲有此大病，如今正受疼痛，一切處安置伊不得，還有人救得麼？
師乃回信曰：頂門上中此金剛箭，透過那邊去也。
有一僧曾在師法席，辭去住庵，一年後，來禮拜。曰：古人道：三日不相見，莫作舊時看。師乃露胸問曰：汝道我有多少莖蓋膽毛？僧無對。
師卻問：汝什麼時離庵？
曰：今朝。
師曰：來時折腳鐺子分付與阿誰？僧又無語，師乃喝出。
問：承師有言：我住明招頂，興傳古佛心。如何是明招頂？
師曰：換卻眼。
曰：如何是古佛心？
師曰：汝還氣急麼？
問：學人拏云攫浪，上來請師展鉢。
師曰：拶破汝頂。
曰：也須仙陀去。師乃棒趁出。
師別有頌示眾曰：
明招一拍和人希，此是真宗上妙機。
石火瞥然何處去？朝生鳳子合應知。
師住明招山四十載，語句流布諸方。將欲遷化，上堂告眾囑付，其夜展足問侍者曰：昔釋迦如來展開雙足，放百寶光明，汝道吾今放多少？
侍者曰：昔日鶴林，今日和尚。
師以手拂眉曰：莫孤負麼？又說偈曰：
驀刀叢逞全威，汝等應當善護持。
火鐵牛生犢子，臨岐誰解湊吾機？
偈畢安坐，寂然長往，今塔院存焉。
衡州華光范禪師。僧問：靈臺不立，還有出身處也無？
師曰：有。
曰：如何是出身處？
師曰：出。
問：如何是西來意？
師曰：道。
問：如何是佛法大意？
師曰：驗。
問：牛頭未見四祖時如何？
師曰：自由自在。
曰：見後如何？
師曰：自由自在。
問：如何是佛法中事？
師曰：了。
福州羅山紹孜禪師。上堂，有數僧爭出問話，師曰：但一時出來問，待老僧一時答卻。
僧便問：學人一齊問，請師一齊答。
師曰：得。
問：學人乍入叢林，祖師的的意，請師直指。
師曰：好。
西川慧禪師，初參羅山。
師因而摳衣，久承印記。後謁臺州勝光，光在繩床上坐，師直入到身邊，叉手立，光問：什麼處來？
師曰：猶待答話在。師便下去。
光拈得拄杖、拂子下僧堂前，見師，提起拂子問曰：闍梨喚遮個作什麼？
師曰：敢死喘氣。光低頭歸方丈。
建州白云令弇和尚。師上堂，謂眾曰：遣往先生門，誰云對喪主？珍重！
僧問：己事未明，以何為驗？
師曰：木鏡照素容。
曰：驗後如何？
師曰：不爭多。
問：三臺有請，四眾臨筵，既處當仁，請師一唱。
師曰：要唱即不難。
曰：便請師唱。
曰：夜靜水清魚不食，滿船空載月明歸。
虔州天竺義澄常真禪師，初參羅山，棲泊數載。後因羅山在疾，師問：百年後忽有人問，和尚以何指示？羅山乃放身便倒，師從此契悟。
僧問：如何是佛法大意？
師曰：寒暑相催。
問：圣皇請命，大眾臨筵，請師舉。
師曰：領，領。
曰：恁麼即人天有賴也。
師曰：汝作麼生？
吉州清平惟曠真寂禪師。師上堂云：不動神情，便有輸贏之意，還有麼？出來。時有僧出禮拜。
師云：不是作家，出去！
僧問：如何是第一句？
師曰：要頭將取去。
問：如何是活人劍？
師曰：會麼？
曰：如何是殺人刀？師叱之。
問：如何是師子兒？
師曰：毛頭排宇宙。
婺州金柱義昭。僧問：如何是無盡藏？師良久，僧無語。
師曰：近前來！
僧才近前，師曰：去！
安州白兆山竺乾院懷楚禪師。僧問：教法甚多，宗歸一貫，和尚為什麼說得許多周游者也？
師曰：為爾周游者也。
曰：請和尚即古即今。師以手敲繩床。
晉州興教師普禪師。僧問：盈龍宮，溢海藏，真詮即不問，如何是教外別傳底法？
師曰：眼、耳、鼻。
曰：只此便是否？
師曰：是什麼？僧咄，師亦咄。
問僧：近離什麼處？
曰：下寨。
師曰：還逢著賊麼？
曰：今日捉下。
師曰：放汝三十棒。
蘄州三角山真鑒禪師。師上堂，謂眾曰：夫學般若菩薩，不懼得失，有事近前。
時有僧問：藥山祖裔，請師舉唱。
師曰：萬機挑不出。
曰：為什麼萬機挑不出？
師曰：他緣岸谷。
問：如何是藥山家風？
師曰：葉落不如初。
問：法雷哮吼時如何？
師曰：宇宙不曾震。
曰：為什麼不曾震？
師曰：遍地娑婆未嘗哮吼。
曰：不哮吼底事如何？
師曰：闔國無人知。
衡岳南臺寺藏禪師。問：遠遠投師，請師一接。
師曰：不隔戶。
問：如何是南臺境？
師曰：松韻拂時石不點，孤峰山下壘難齊。
曰：如何是境中人？
師曰：巖前栽野果，接待往來賓。
曰：恁麼即謝供養。
師曰：怎生滋味？
問：如何是法堂？
師曰：無壁落。
問：不顧諸緣時如何？師良久。
幽州潭柘水從實禪師。僧問：如何是道？
師曰：個中無紫皁。
曰：如何是禪？
師曰：不與白云連。
師問僧：作什麼來？
曰：親近來。
師曰：任汝白云朝岳頂，爭奈青霄不展顏！
潭州云蓋山證覺禪師。僧問：如何是和尚家風？
師曰：四海不曾通。
問：如何是一塵含法界？
師曰：通身體不圓。
曰：如何是九世剎那分？
師曰：繁興不布彩。
問：如何是宗門中的的意？
師曰：萬里胡僧，不入波瀾。
前廬山歸宗懷惲禪師法祠。僧問：學人有疑時如何？
師曰：疑來多少時也？
問：小船渡大海時如何？
師曰：較些子。
曰：如何得渡？
師曰：不過來。
問：枯木生華時如何？
師曰：把一朵來。
問：混然覓不得時如何？
師曰：是什麼？
隨州雙泉山道虔禪師。僧問：洪鍾未扣時如何？
師曰：絕音響。
曰：扣後如何？
師曰：絕音響。
問：如何是在道底人？
師曰：無異念。
問：如何是希有底事？
師曰：白蓮華向半天開。
師後住安州法云院示滅。
揚州風化院令崇禪師。僧問：教云：諸佛放光明，助發實相義。光明即不問，如何是助發實相義？
師曰：會麼？
曰：莫便是否？
師曰：是什麼？
問：師唱誰家曲？宗風嗣阿誰？
師曰：云嶺龍昌月，神風洞上泉。
梓州龍泉和尚。僧問：如何是祖師西來意？
師曰：不在闍梨分上。
問：學人欲跳萬丈洪崖時如何？
師曰：撲殺。
筠州上藍院慶禪師，初游方，問雪峰：如何是雪峰的的意？雪峰以杖子敲師頭，師應諾，峰大笑。師後承洞山印解，居于上藍。
僧問：如何是上藍無刃劍？
師曰：無。
僧曰：為什麼無？
師曰：闍梨諸方有。
益州崇真和尚。僧問：如何是禪？
師曰：澄潭釣玉兔。
問：如何是大人相？
師曰：泥捏三官土地堂。
襄州鹿門山第二世譚和尚志行大師。僧問：如何是實際理地？
師曰：南贍部洲，北欝單越。
曰：恁麼則事同一家也。
師曰：隔須彌在。
問：遠遠投師，請師接。
師曰：從什麼處來？
曰：江北來。
師曰：南堂安下。
問：如何是清凈法身？
師曰：戌亥年生。
襄州谷隱智靜悟空大師。僧問：如何是和尚轉身處？
師曰：臥單子下。
問：如何是道？
師曰：鳳林關下。
曰：學人不會。
師曰：直至荊南。
問：如何是指歸之路？
師曰：莫用伊。
曰：還使學人到也無？
師曰：什麼處著得汝？
問：靈山一會，何異今時？
師曰：不異如今。
曰：不異底事作麼生？
師曰：如來密旨，迦葉不傳。
廬山佛手巖行因禪師者，雁門人也，未詳姓氏。早習儒學，一旦舍俗出家，志求真諦，乃游方。首謁襄陽鹿門山真禪師，師資道契。尋抵江淮，登廬山。山之北有巖如五指，下有石窟，深邃可三丈余，師宴處其中，因號佛手巖和尚。不度弟子，有鄰庵僧為之供侍，常有異鹿、錦囊鳥，馴繞其側。江南國主李氏向仰，三遣使徵召不起，堅請就棲賢寺開法，不踰月，潛歸巖室。
僧問：如何是對現色身？師豎起一指。
法眼別云：還有也未？
一日，示有微疾，謂侍僧曰：日將午，吾去矣。侍僧方對，師下床行數步，屹立而化，巖頂上有松一株，同日枯瘁，壽七十余。國主命畫工寫影，備香薪焚爇，收遺骨，塔于巖之陰。
嘉州東汀和尚。僧問：如何是卻去底人？
師曰：石女紡麻纑。
曰：如何是卻來底人？
師曰：扇車關良計斷。
泉州龜洋慧忠禪師，本州僊游縣人也，姓陳氏。九歲依本山出家。既具戒，杖錫觀方，謁草庵和尚，草庵問曰：何方而來？
師曰：六眸峰來。
草庵曰：還具六通否？
師曰：患非重瞳。草庵然之。
師回故山，屬唐武宗廢教，例為白衣，暨宣宗中興，師曰：古人有言：上昇道士不受籙，成佛沙彌不具戒法。遂過中不食，不宇而禪。乃述偈三首，曰：
雪後始諳松桂別，云收方見濟河分。
不因世主教還俗，那辨雞群與鶴群？
多年塵事謾騰騰，雖著方袍未是僧。
今日修行依善慧，滿頭留發候然燈。
形容雖變道常存，混俗心源亦不昏。
更讀善財巡禮偈，當時何處作沙門？
師始從參禮以至返初示滅，未嘗下山，葬于無了和尚塔之東隅二百步，目為東塔。經數載，其塔忽坼裂連階丈余，時主塔僧將發之，於夜宴寂中，見西塔定身言曰：吾之遺質既勞汝重瘞，今東塔不煩更出也。塔主稟乎靈感，召檀信重修補嚴飾，逮今香燈不絕，時謂陳沈二真身是也。其無了禪師嗣馬祖事迹，廣如別章。
洋州龍穴山和尚。僧問：如何是祖師西來意？
師曰：騎虎唱巴歌。
問：大善知識為什麼卻與土地燒錢？
師曰：彼上人者，難為醻對。
唐州大乘山和尚。問：枯樹逢春時如何？
師曰：世間希有。
問：如何是四面上事？
師曰：升子聝跳，斗子內轉身。
襄州鳳山延慶院歸曉慧廣大師。僧問：言語道斷時如何？
師曰：兩重公案。
曰：如何領會？
師曰：分明舉似。
洞山問：如何是鳳山境？
師曰：好生看取。
曰：如何是境中人？
師曰：識麼？
襄州含珠山真和尚。僧問：如何是紫陵境？
師曰：寂照燈光夜已深。
曰：如何是境中人？
師曰：猿啼虎嘯。
問：寶劍未出匣時如何？
師曰：磐陀石上栽上。問：金烏出海光天地，與此光陰事若何？
師曰：龍出洞兮風雨至，海岳傾時日月明。
問：從上諸圣向什麼處去也？
師曰：露柱掛燈籠。
問：師唱誰家曲？宗風嗣阿誰？
師曰：片云生鳳嶺，樵子處處明。
問：如何是和尚家風？
師曰：解接無根樹，能挑海底燈。
問：如何是祖師西來意？
師曰：少林澄九鼎，動浪百華新。
問：如何是佛法大意？
師曰：三門外松樹子，見生見長。
問：一毫未發時如何？
師曰：羿善不調弓，箭透三江口。
問：如何是佛？
師曰：樵子度荒郊，騎牛草不露。
*隋州龍居山智門寺守欽圓照大師。僧問：兩鏡相對，為什麼中間無像？
師曰：自己亦須隱。
曰：鏡破臺亡時如何？師豎起拳。
問：如何是和尚家風？
師曰：額上不帖牓。
*隋城山護國知遠演化大師。僧問：古殿無佛時如何？
師曰：梵音何來？
又問：不假修證，如何得成？
師曰：修證即不成。
潭州延壽和尚。僧問：師唱誰家曲？宗風嗣阿誰？
師曰：煬帝以汴水為榮，老僧以書湖池畔。
*隋城山護國志朗圓明大師。僧問：久醞蒲萄酒，今日為誰開？
師曰：飲者方知。
問：如何是祖師西來意？
師曰：耨池無一滴，四海自滔滔。