裴永度，江南泰州人。世居曲塘鎮，耕稼為業。性恬淡，無所好，而見善必為。幼即篤信佛法，長齋，課佛名無間。既而歸依高旻古光和尚，受滿分優婆塞戒，行持嚴潔，未嘗缺漏。其妻亦信向念佛法門，受優婆夷戒。夫婦雖同居一室，數十年中履踐純白，人無得而議焉。
早年無子，唯一女，亦齋素奉佛。未幾，懇求出家，許之，為薙發披緇，受苾芻尼大戒。永度舍宅為庵，令妻女同修凈業，自則別構靜室，獨居念佛者數十年。後年近七旬，一日，告其親族曰：吾五日後當相別矣，幸以吾遺蛻焚化。此身如幻，勿錯相愛惜也。至期，端坐持佛名而逝。家人從其遺命，闍維，得舍利百余粒如豆，五色晶瑩，遂貯以琉璃缾，供奉庵中。時道光初年事也。
鍾九思，杭州人。家西溪，為人長厚，篤信三寶。鄰近僧舍茅蓬數十，九思一一護持，供養不怠。或以事故，虧其多金，亦無怨色。與人交易，無分毫欺詐。婦沈氏同修凈業，九思作諸功德，樂助之。一子一女皆樸素勤謹。道光六年初夏，九思示微疾。至二十四日清晨，告其妻曰：我以平日忠實不欺，凈愿肫切，蒙佛菩薩接引，今午當西去。爾等好事量力常作，其慎守我志也。及午，曰：為我然香燭。復謂沈氏曰：爾來日無多，念佛緊要。言訖而逝。年五十二歲。
明年七月，沈氏亦示疾，邀其夫兄，將家事交付畢，靜坐念佛。至二十一日，謂子女曰：做好人。泊道場。明年五月，病劇，曰：吾三日內當西歸。眷屬等勿得悲惱。命請洪基和尚至，令家人同聲念佛。至初四日，沐浴趺坐而逝。頂煖一晝夜。壽六十二。
丁繁桂，字小山，金山庠生。自幼攻舉子業，不談佛法，亦不毀謗。唯父母欲為聘室，決志不從，曰：吾行吾志也。所親或伺察之，乃知其密行凈業已久，向者特不露相耳。道光十二年夏，陡十齋，立凈課，矢愿往西。詣尊勝庵，歸依亮寬和尚，法名如超。六旬余，業益專，依靈鷲義公受菩薩戒。時城中盧師庵方募建大通閣，僖極力貲助。
道光二十一年夏，忽清厘家務，謂家人曰：人生七十已慶古稀，吾七十有二，今秋殆必歸矣。著反本瑣言數則，誡臨終諸事。一則云：人生如寄，生必有死。死固人之常事，唯妻孥兒女情長，以為從此永別，不禁痛哭哀號，殊不知全受全歸，令終為福。且吾輩既修凈業，正欲脫離苦海，直往樂邦，所望臨終一心不亂，庶可如愿往生，若聞哀哭之聲，必至為情愛所牽，寸心散亂，則平日之修持都屬無用。是眷屬之愛吾哭吾，適所以惡吾害吾矣。切記於氣將斷絕時，各人助吾念佛，不可混叫亂哭，須俟瞑目一二時，方可舉動，易衣轉屍，寧遲毋速。昔邵康節先生父伊川丈人，臨終謂家人曰：候吾就殮方哭，勿急叫號，俾吾失路。語見康節外傳，是可法也。
又作禪凈四料云：念佛不參禪，老實做鈍漢，念到佛即心，勝把話頭看。參禪不念佛，直須桶底脫，倘有一點疑，盡頭難著力。念佛復參禪，是二即是一，參念要膠黏，否則易放佚。不念亦不參，得法可舍法，若未到岸時，欲渡苦無筏。
其年秋，果遘疾，日邀僧人、善友到家念佛，床前供像拈香。自七月二十一日起病，至八月二十一日匝月，粒米未進，但飲水漿而已，延醫進藥，堅不服口。疾革時，合掌朗念而逝。
妻嚴氏，平居亦持咒、課佛名。年七十三，下痢，臥床不起。素患耳聾，一日，忽聰聽，身中痛苦俱絕。其子立方，以西方之說進曰：余固時時念佛，未嘗廢忘也。至夜二鼓時，謂家人曰：我天明去矣。遂起坐朗念，輪珠一串，至力竭不能支，復就寢。迨天明，曰：時至矣。復起坐合掌，立方勸直往西方，決然應曰：諾。遂終。
錢萬鎰，字翼山，常熟人。居梅里鎮，世業酤。已而戒殺，修凈業，力改前行。膝下止一子，病瘵，念佛而終。旁人誹笑之，萬鎰奉佛如故。一夕，店屋失火，望空祝曰：吾業應焚燒，愿勿傷鄰舍。撲滅後，鄰果無恙。
初萬鎰勸母吳氏長齋念佛，母從之，旋復自斷葷血。然余習未除，善飲酒。其至戚謝鳳梧勸戒，力除之。道光二十二年春，妻亡，處之淡然。有勸續娶者，萬鎰拒之，曰：有子而殤，續復何為？且吾志在出世，豈屑屑於嗣續哉？是年夏，患咯血疾，念佛加勵，生死心益切。至七月初，病劇，進食輒吐。鳳梧往視之，告以古德斷食見佛之事，欣然曰：有此大便宜事，吾當勇為。即於次日盥沐，詣佛前拈香發誓，持七日齋，出貲放生，求生凈土。日夜念佛不輟，渴則噉瓜而已。人問：徹夜不睡，得不疲乏乎？曰：利其不睡，得多念佛。我無病時，不得安閑，今病得閑，正好著力，何疲乏之有？
及七日期滿，神識瞀亂，進以薄糜，即苦脹悶。久之，瞀亂益甚，大懼，合掌枕上，命然指。鳳梧曰：君此時發此愿，與然指同，不如一意西方之為愈也。遂閉目念佛，初若勉強，用力猛勵，神志安定。復得助緣者十數人，晝夜佛聲相續。初十日晚，自言見一人至床前，令瓜果俱勿食，問之，曰：吾上界使人也。言訖不見。明日，忽見西方三圣光明相好，住立於前，欲涌身入金臺，聞空中聲言：汝身未凈。即命香湯沐浴，浴畢三圣現前如故，又謂家人曰：吾已游凈土，見無數蓮華，吾坐其中，樂不可言。復自指身曰：此非吾身也。十二日清晨，告其母曰：佛盈室矣。面西趺坐合掌而逝。年三十八。
西史氏曰：遭逆境而初心不退，纏疾苦而正念堅持，卒乃瑞感金臺，神游蓮域。其高登品位也無疑。嗚呼！勇矣哉！
華漢槎，字以傳，蘇州人。年七旬余，遇善士蔣文勳開示念佛法門，且招之供養，信心篤實，歸依在經茂公。一日，禮佛時，倏見蓮華遍滿虛空，自是念力益純。道光二十四年正月十九日晚，課佛名至夜半，聲不絕口。人詰之，曰：將往西方。明晨，自著衣冠，欲往蔣文勳家辭別，因天雨而止。人以其無疾，不介意，頃入視之，趺坐合掌逝矣。
方步瀛，字小湘，崑山人。善書畫，多藝能。既習扶鸞術，神教誦大悲咒，從之。每晨起，定課數十遍。已而遇張爾旦勸修凈土，始專心西邁。一日，示微疾，起居如常。向晚謂其仆曰：吾逝期在明日，汝慎勿告女主。仆曰：吾不以告，恐事後有怨。曰：設有怨，汝言生死之事，非他人所可預知也。仆頷之。明日，有友過從，步瀛延之坐，曰：為我誦彌陀經。友曰：吾未習學，如何？步瀛取經授之，曰：吾教汝。遂從容誦經終卷。才舉佛號，目光上燭，掀髯微笑。趣視之，已化去矣。
朱麟書，字文泉，新陽庠生。年近五旬，遘危疾，生大怖畏，遂棲心內典，手不釋卷。常以勸善諸書贈人，志存利濟。時亮寬和尚自師林退院，住尊勝庵，有梵行，麟書歸依，受五戒，法名如因。結社尊勝，月一集，禮四明懺法，與社諸人互相策勵，講演凈土法門。後兩目蒙朧，不能看書，而課誦益勤。行住坐臥間，默誦西方佛號不輟。年七十，示疾數月，臨逝前數日，夢寐中見白光，述偈言三首：
一云：一入塵勞名利牽，忙忙營逐不知愆，室人交謫怨盈耳，生計無聊度老年。樂道安貧知有命，存心養性俟諸天，隨緣應世了前業，幻境空華任變遷。
一云：旅泊他鄉七十秋，升沈變態豈無由？回頭覺岸徑歸去，不變隨緣自在游。
一云：業報今已盡，自性幸不迷，踏著無生路，引心已到西。
及革，起坐念佛而逝。氣絕逾時，掌猶緊合不釋。時在道光二十五年冬月。
陳鍠，法名廣聲，字西堂，嘉興石門人。業賈蘇州。長齋奉佛，為人鯁直，歸依杯渡海公。復從靈鷲義公受五戒，日與朱麟書結念佛社於定慧寺，雖冗忙不輟。道光二十五年十月，下痢。至初六日，有友談云屏往省之，鍠曰：子來恰好，我明日一早欲行，為我往小普陀，邀朱寅堂作別。時寅堂以路遠時晚，不至。復顧其弟曰：汝學醫，試為余診脈。自後凡脈象似此者，不可再示方也。頃之，從容念佛，至夜半，聲漸厲。人問：見佛否？曰：見大和尚，特遠耳。迨天明，泊然而寂。年五十五。
越四載，蘇州有薛紹基者，鍠在日，常主其家，勸之念佛，後亦發心信行。年六旬，疾篤，神識瞀亂，忽作鍠口音云：此刻緊要，何故不念佛？且須向西臥。紹基遂自舉轉，家人往視，宛然是鍠聲吻。頃之，紹基念佛而逝。此道光二十八年三月中事也。
西史氏曰：藉助緣而往生者，屢聞之矣。至若沒經數載，而乃念故舊之深情，顯靈蹤而接引，斯誠極千古之異事哉！
郭觀光，字尚賓，一字仰山，蘇州元和人。為人醇謹，業醫，不與人計利，病者招之輒往。中年奉西方教，從杯渡海公受歸戒，法名廣仁。每晨起，靜埽斗室，默誦佛號，寒暑無間。祖遺有魚蕩一所，在陸墓北蕪塘，租人捕魚，為祭埽費。觀光再三向族人商議，解囊金代之，請示勒石，捐作放生河，活生靈無算。常與家人言：己酉八月有兇。道光二十九年歲次己酉，春間病篤，家人為之恐懼。觀光搖手曰：勿慮，木樨香未聞，余命未絕也。至八月復病，命延僧唱佛。初五日，家人問逝期，觀光豎二指，至初七日晚，合掌而逝。頂上煖氣勃發，良久乃散。年五十六。
西史氏曰：余識仰山於談道會，和藹之風，溢於眉宇。及叩其凈業之修，余固決其必定生也，而卒能不出所料。其化族捐河一節，不尤足多乎！
總論曰：古今來，才人杰士講道論德者，不少概見；求其臨逝安詳，現諸瑞應，則什百千萬中未有一人也。獨此念佛往生之人，或聞異香盈室，或見化佛迎空，種種休祥，未易悉數。而世之顛倒凡夫，不此之警覺，反自附於儒者之列，毀之斥之。卒至沈淪於苦海中。而莫之救也。悲夫！
吳生，杭州人。祖父俱庠生。大清順治初年，大兵圍城，父母失散，生被掠，送張將官標下服役。時年方十三，自嘆吾本儒家子，今下賤若此，必是宿業，遂於佛前立誓，持齋念佛，日誦金剛經，回向生西。年十六，本官發糧充丁，即將糧銀買香供佛，跪誦阿彌陀佛圣號。至十四年十月二十二日，忽告本官，欲往西方，本官不信，訶為妖言。次日，又到提督前乞假，提督怒，批本官捆打十五，毫無怨言。又向各營作別，自限十一月一日歸西。是日五更，沐浴焚香，禮佛畢，仍至本官船上叩辭。本官大怒，遣兵跡之，見其西向三拜，端坐說偈曰：
身在營中心出家，身披鎧甲是袈裟，
刀刀親見彌陀佛，箭箭射著白蓮華。
偈畢，自吐火焚其軀，合營官長皆遙望羅拜。本官合門齋戒。
沈承先，崑山人。住宣化坊，業木工。年七十余，持齋念佛，專修凈土，手不停斧斤，而佛聲亦不絕口。康熙十年三月，預知時至，三日前遍別親友，謂將往西方，此後不復相見。告家人曰：明日十五，當行矣。明晨，澡浴易衣，向西趺坐，取一凈幾置前，焚香念佛而終。
周絢堂，潛陽人。始辦事公門，既而勘破世情，立除澆惡，靜坐一室，誦白衣咒，持齋放生，廣行方便，見貧而無歸者，隨力救護。後遇旵莊道人，勸修凈土，遂銳志念佛，六時不懈，并轉以教友朋，從中多信向者。曾刻極樂津梁，廣為施送。乾隆五十一年春荒，邑中募賑粥糜，絢堂殫精竭力，晝夜從事。一日，五鼓忽起，索浴更衣，謂妻子曰：吾生西時至矣。汝等勿效世俗，但一心念佛。言畢，端坐而逝，略無一語及家事。是早，猶有人見絢堂在粥廠中往來撿視云。
西史氏曰：絢堂既已往生，何以復在粥廠？意者慮人疑謗，故示奇蹤耳。其愿力之宏，不益見哉！
姚生，為長洲縣役。家貧，聘妻卒，不復娶。役事讓諸人，寺院中事，竭心力為之。為人正直，能面斥人過。夜定必坐，持佛號萬聲無間。年二十余，以疾卒，端坐而逝，香盈室，頂如灼也。鐵君定公贊以詩曰：
醴泉及芝草，本無根與原。居士西方來，廣度諸有緣。
緣盡便歸去，腳跟絕牽纏。斯人難最得，高望長睪然。
宋寶官，華亭人。家貧，賣醬度日。事母孝，奉養甘旨，不諉昆季。聞人說凈土法門，遂篤信遵行。一日，告其母曰：母有兄在，兒將西歸。即念佛坐逝。時在嘉慶十六年。
陳德心，字大坤，蘇州農夫也。夏日納涼，偶過村館，見敬信錄，乞塾師講解，有省。沿街收拾字紙，彭二林居士聞之，招入文星閣，勸修念佛三昧。德心素不識字，奉教靜篤，後漸能書。未幾，為蘇郡妙濟堂司放生、掩埋等事，每見髑髏，頻生嗟嘆，悟世非常，於是念佛益勤，終身不娶。年六十九，身健如常，忽自知時至，走別親友。至期，於堂中寂然閉戶。久之，同事推門入視，見案上供佛一尊，雙燭輝煌，香煙滿室，德心面西坐逝矣。時嘉慶十八年八月望日事也。
東門丐者，住松江明星橋一破屋中，日向市門誦心經一卷。乞一錢，與之，則連聲稱謝；訶之，亦不介意。但足供一日糠，即闔扉念佛。蔡西齋方伯異之，親饋錢米，欲葺其廬，丐者卻之。西齋曰：我所施皆廉俸，豈盜泉乎？丐者曰：素知公操守嚴潔，我懼為衣食房屋移我素志耳。無已請為公飲僧，即攜所贈，往東禪修供，已則仍歸破廬，念佛如故。嘉慶中，無疾坐脫。里人葬之桃華庵後。
癡頭道士，姓王，直隸人。極愚。親亡乏食，困臥敝廬，無所為計。或與之錢，亦莫辨數之多寡。京邑陳道人收為徒，令日埽地拾柴，晚則課彌陀佛號數百。禮拜，炷香為度。癡頭誦佛不成韻，每昏沈欲睡，道人以長竿擊之曰：汝愚昧若此，尚不知精進耶？如是者三載。一夕，呵呵大笑，道人復擊之，癡頭曰：今日打我不得矣。詰其故，曰：師枯坐十八年，不知修法，若能如我老實禮念，早生西方見佛矣。道人奇之，而莫測其所謂。翌日，癡頭登峭崖，西向合掌，屹立而化。闍維，得舍利二粒。
西史氏曰：道士往生，古傳罕聞。今癡頭以愚昧之子，為千古特出之人。而黃冠者流，則曰我學神仙，念佛乃愚夫所為，豈非反被聰明誤耶？
周耀發，蘇州伶人也。為演劇，不唱淫辭，暇則默誦佛號。家中絕宰殺。晚年，念佛禮拜益勤謹，額間成叩印，且逢人即勸。優伶中，間有為其所感發者。年六十六，示疾，臥床月余，念佛不輟。一日，忽令妻子掖起，曰：吾欲行矣。為我取滌腸湯來。妻子不解，問之，曰：凈水耳。遂飲水一盞，腹中滃然作聲。久之，令家人稱佛名，端坐向西，隨誦數聲，合掌而終。移時鼻筯下垂，長尺許，久之方隱。事在道光六年十一月。
西史氏曰：篤信念佛，固佳矣，但未知其回向凈土與否，往生未可定也。第其端坐向西，從容而逝，即不生不遠矣。
瞿晉槐，常熟人。素不信佛，以求生西方為大愚。道光十七年三月，病咯血漸劇，服藥不效，忽夢神告曰：汝之病，唯孫姓者可治。醒而憶及戚友中有孫旃林，延之診脈。旃林曰：病深矣，投藥不過盡人事。君能念佛回向，即是妙方，否則非吾所治也。晉槐遂持佛名，忽謂家人曰：吾今戒殺，為我買生命放之。且曰：今悟矣，當詣和尚處受戒，以懺宿業。然獨言獨語，從未有與之言此事者。及卒前兩日，以家事屬母，料理積逋，若將遠行者。至四月十四日，強起憑幾，忽仰首若有所見，急稱阿彌陀佛，連唱十余聲，首俯而絕。
西史氏曰：或疑晉槐既已緣熟，神曷必藉口於孫姓？噫！佛世一城人難化，獨與目連有緣，寧不聞之乎？
孫松亭，錢唐人。素奉斗。道光十七年秋，病亟，見旌蓋輿馬來迎，謂人曰：吾從之行矣。其季弟又村止之，曰：此鬼神趣，非大善處，不可從也。良久，曰：若輩悉滅形矣，吾將安歸。又村以凈土法門進，松亭奮然，欲誦佛名，而舌本強澀，格格不能成六字。又村助誦之，始瑯然出聲，至千余聲乃寂。
陳畫叟，紹興人。以善畫游滇，家焉。長齋奉佛，歷數十年。鄰有善女人，為叟所敬服，有疑必諮，習為常。道光十九年夏，年六十余，忽厭齋素，臨飯減食，且漸形聲色。子婦邀其敬服者來相勸勉，遂愧而自責曰：余為舌根所誤矣。謂家人曰：今後供饌勿問，余隨緣而已，又何擇哉？由是仍復如常。
一日，忽命設祭於寢，子婦異之，曰：余將西歸，與先靈別，無他故也。問其期，曰：三日後從之。至期，晨沐，衣冠西向趺坐，爇香，朗誦佛名，顧子婦曰：尚有屬付，可邀鄰女來。家人佯諾之，而未往。叟顧日影，太息曰：緣止如是，吾不欲久稽矣。遂合掌而終。此事范西民孝廉在滇中得於鄰女所自述者。
丁童子，常熟人。居梅里鎮。七歲時，聞其父母持佛名，亦每朝持之。未幾，有微疾，晨臥，忽蹶然興曰：今日未課佛名，自誤大矣。遂盥漱禮誦畢，復就寢。至晚，告母曰：吾隨佛西去，愿勿驚訝。乃連誦佛名，良久暈絕。母出不意，猶望其蘇，聞喉中作聲，若欲有言，喚之不應，忽大聲稱大慈大悲四字，遂絕。次日，就殮，舉體皆冷，而頂則尚煖也。
總論曰：或疑雜流往生，純是凈土圣賢隨機化導。言雖近理，而畫地自限者多矣。觀是錄中，若皂隸，若伶人，若丐者，乃至闡提外道，但得發心，都能成就。猥曰下愚根鈍，不足以及上智乎哉？