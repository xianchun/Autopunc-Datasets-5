三、遣大迦葉尊者二：初、如來勑遣佛告大迦葉：汝行詣維摩詰問疾。
二、尊者固辭四：初、總辭不堪迦葉白佛言：世尊！我不堪任詣彼問疾。
二、釋其所以二：初、敘其折事所以者何？憶念我昔曾於貧里而行乞。
二、敘其折辭二：初、總折不等時維摩詰來謂我言：唯！大迦葉！有慈悲心而不能普，舍豪富，從貧乞。
肇公曰：迦葉以貧人昔不植福，故生貧里；若今不積善，後復彌甚。愍其長苦，多就乞食。凈名以其舍富從貧，故譏其不普也。
燈曰：更有因緣，以迦葉行頭陀苦行，惟慕麤糲，以御饑寒，故偏從貧里乞也。若今之所呵，則以前釋為正。
二、別明平等四：初、示以乞方四：初、示等心行乞迦葉！住平等法，應次行乞食；
肇公曰：生死輪轉，貴賤無常，或今貧後富，或今富後貧，大而觀之，苦樂不異。是以凡住平等之為法，應次第行乞，不宜去富而就貧也。
燈曰：住平等法者，即下示以不受而受，心行中道，皆所以住平等法也。
為不食故，應行乞食；為壞和合相故，應取揣食；為不受故，應受彼食；
夫法性之身，量等虛空，固不須食；色身有待，故須行乞。觀身實相，即有待而本無有待，以無待視有待，雖乞食，猶不食也。夫以無待視有待，則雖急若緩，雖存若亡，不以貪等為宗矣。
什公曰：和合相，即揣食，即四種食之一。
燈曰：揣食固以四大和合而為之相矣，身待此食，乃以外四大之和合，而資內四大之和合也。若觀身實相，則本無和合；本無和合，是壞和合義。如是取食，乃以不受以為之受，亦不以貪等為宗也。如是乞食，乃為不受故，而行乞食，不受之受，是為正受，於無可受中，吾故受之，故曰應受彼食。
三、示不受之方二：初、示總相以空聚想，入於聚落，
聚落，即鄉村也。說文云：落，居也。人所聚居，故謂村落、屯落、院落、聚落。然又有內聚落，六根是也；外聚落，六塵是也。金光明空品云：是身虛偽，猶如空聚，六入村落，結賊所止，一切自住，各不相知。今云以空聚想，令觀內六入猶如空聚也；入於聚落，令觀外六塵猶如空聚也。此示不受而受之總相，若下文見色與盲等，方是別示，一一句中，皆兼二義。
所見色，與盲等；所聞聲，與響等；所嗅香，與風等；所食味，不分別；受諸觸，如智證；知諸法，如幻相，無自性，無他性，本自不然，今則無滅。
此別示以空聚相入於聚落也。所見色，即聚落之一塵；與盲等，即空聚相之一根。下去仿此，既見色盲等，聞聲響等，嗅香風等，食味不分別，受觸智證，知法幻相，則令於六塵諸法，以不受而受，皆歸於正受也。何則？蓋入聚落乞食之時，必六根遍歷於六塵，茍不體達以空聚入於聚落，必起緣塵分別之心，乃以受而為受，皆歸於邪受，何足以稱真乞士哉？故令當入聚時，要須見色與盲等。夫有目之徒，固於色而起分別矣，盲不見色，何分別哉？然而非曰杜視聽，絕見聞，謂之見色與盲等，要當即見聞，而了達乎體虛，了達乎體虛，則眼不入色，而色亦不入乎眼，又能如楞嚴所謂了達眼為性見覺明，覺精明見，色為性色真空，性空真色，一一清凈本然，周遍法界，尚何緣塵分別之有，而不歸於正受者哉？
肇公曰：得漏盡智、無生智，自證成道，舉身柔軟快樂而不生著，身受諸觸，宜若此也。
什公曰：指會成拳，故無自性；指亦如是，故無他性。
生公曰：從他生，故無自性也；既無自性，豈有他性哉？然則本自不然，有何滅乎？故如幻。
燈曰：亦應云無共性，無無因性。文無者略。
四、示以受之之方三：初、示即邪而正迦葉！若能不舍八邪，入八解脫，
以一食施一切，供養諸佛及眾賢圣，然後可食。
法智尊者云：佛之與魔，相去幾何？邪之與正，有何欠剩？正以法無邪正，邪正由心。心邪則諸法皆邪，心正則諸法皆正。故曰以真智觀眾生，眾生皆妙；以妄想觀諸佛，佛亦成邪。蓋邪正之法，有性焉相焉，茍緣相以求法，則邪正不能不以之而分涂；茍略相以觀性，則邪正不能不以之而合轍。今令不舍八邪以入解脫，即邪相以入正法者，本為飲光先事邪教，後入正道，是乃棄邪以歸正，猶撥波以求水，非所謂圓頓之至道也。故居士諭之，俾其不舍八邪入八解脫，以邪相入正相。既能以是而入道，復能觀食皆法界，了食唯心，則七食皆法界，粒粟納須彌。以茲法界之食，施於一切饑餓眾生，亦以之供養諸佛及諸賢圣，此則自利利他，行愿無盡。果能具如是行，然後可以食人之食，不空受乎施也。
肇公曰：無閡施者，凡得食，要先作意施一切眾生，然後自食。若得法身，則能實充足一切，如後一鉢飯也；若未得法身，但作意等施，即是無閡法施。此亦先賢之格言，初學之貽謀也。
二、結成功德四：初、約所破結成中道功德如是食者，非有煩惱，非離煩惱，
肇公曰：有煩惱食，凡夫也；離煩惱食，二乘也。若能如上平等而食，則是法身之食，非有煩惱而食，非離煩惱而食也。
燈曰：能觀食為法界，性是中道，故非即煩惱之有邊，非離煩惱之空邊。
非入定意，非起定意，
肇公曰：小乘入定則不食，食則不入定；法身大士終日食而終日定，故無出入之名也。
燈曰：法身雖然，而初心豈不然？應亦觀食法界，心心中道，能如是觀，則雖終日食，終日不食，雖不食而不妨乎食。
非住世間，非住涅盤。
肇公曰：欲言住世間，法身絕常俗；欲言住涅盤，現食同人欲。
其有施者，無大福，無小福，不為益，不為損，
以尋常有相言之，則所施之田，而有大小，能受施人，而有損益。今所乞食，乃以中道無相為宗，雙非乎二邊，正行乎中道。能施之者，茍了乎此，則雖施三寶，福不為大，雖施六道，福不為小；能受之者，有德不為益，無德不為損，以其皆能超之故也。
是為正入佛道，不依聲聞。
佛果以中道為因，既具此因，則正入佛道，聲聞法中，不能有此，故曰不依。
迦葉！若如是食，為不空食人之施也。
夫乞食之法，為益而不為損，是故不觀食空，益於有，非益於涅盤；不觀食假，益於涅盤，不益於菩薩道；不觀食中，益於二邊，不益於佛道。益於有，則沉淪乎生死；益於空、假，則耽湎乎偏乘；惟行中道，則非益非損，不益之益，是為大益，故曰不空食人施。
時我，世尊！聞說是語，得未曾有，即於一切菩薩深起敬心。復作是念：斯有家名，辯才智慧，乃能如是。其誰不發阿耨多羅三藐三菩提心？我從是來，不復勸人以聲聞、辟支佛行，
此正結飲光尊者聞此大法，獲恥小慕大，得生酥益也。
是故不任詣彼問疾。
約教釋者，如為不食故，應行乞食等，以通、別、圓三義消之，無所不可，如曰受諸觸，如智證，得漏盡智、無生智，豈非三教破通惑果位而皆能之？若曰不舍八邪，入八解脫，以邪相入正相，非有煩惱，非離煩惱，自非圓頓，卒莫能通。
觀心解者，夫眼以色為食，耳以聲為食，乃至身以觸為食，意以法為食。摶食為體，則五塵俱該，覽入內根，則為法塵。觀心即空，則見色與盲等，聞聲與響等；觀心即假，則以一食施一切，供養諸佛及眾賢圣，然後可食也；觀心即中，則非有煩惱，非離煩惱，非入定意，非起定意，非住世間，非住涅盤，無大福，無小福，不為益，不為損也。
四、遣須菩提尊者二：初、如來勑遣。
佛告須菩提：汝行詣維摩詰問疾。
肇公曰：須菩提，秦言善吉，諸弟子中解空第一也。
二、尊者固辭三：初、總辭不堪須菩提白佛言：世尊！我不堪任詣彼問疾。
二、釋其所以三：初、敘其折事所以者何？憶念我昔入其舍，從乞食。時維摩詰取我鉢，盛滿飯，
生公曰：維摩跡在居士，有吝惜之嫌。若未與食而便詰之者，物或謂之然也。故先盛滿飯，而不授之，恐須菩提得鉢便去，不盡言論勢也。
二、敘其折辭二：初、總折示其平等謂我言：唯！須菩提！若能於食等者，諸法亦等；諸法等者，於食亦等；如是行乞，乃可取食。
總示等心觀於法界也。蓋世間萬法，皆以法界圓融不思議真如以為之體，正以真如具不變隨緣之能，故隨緣所造一切諸法，一一皆真如不變之體，一切依正無非法界，故曰剎海法界也，一塵亦法界也。既皆法界，有何一法不即法界？是則剎海法界不大，一塵法界不小。今維摩正示以法界之體，適當善吉乞食，即以食而示其法界，令觀食等以等諸法。故曰於食等者，諸法亦等；諸法等者，於食亦等，如是行法界之乞，然後可以受法界之食也。此猶總示，下文乃示以法等，然此亦對善吉舍貧從富，心不平等之圣藥。譬如還丹九轉，以之治榮衛不調之微痾。善吉服之，宜其不惟可以愈病延年，將必因之以成大覺金仙也矣。
二、別折示其平等三：初、正示平等三：初、約即逆而順示二：初、約法而示二：初、約三道即三德示若須菩提不斷婬怒癡，亦不與俱；不壞於身，而隨一相；不滅癡愛，起於明脫；以五逆相而得解脫，亦不解不縛；
不斷婬怒癡，亦不與俱；不滅癡愛，起於明脫，示惑道即般若也。不壞於身，而隨一相，示苦道即法身也。以五逆相而得解脫，亦不解不縛，示業道即解脫也。總示中云：於食等者，於法亦等；於法等者，於食亦等。之所以然，正在乎此。前不云乎：法界圓融不思議體，作我一念之心，亦復舉體作生作佛，作依作正，既全法界而作，有何一法不具諸法？雖然，須知有性善焉，性惡焉，修善焉，修惡焉。性善性惡，真如不變之體也；修善修惡，真如隨緣之用也。始既不變以隨緣，終則隨緣而不變。經云婬怒癡，即修染也；身相與夫五逆相，修惡也。惟其能了修染即性染，修惡即性惡，性之染惡與彼性凈性善，體本融通，一而無二，但觀修惡即是性惡，而修惡之相，任運是道，此正示圓修行人不必斷九界婬怒癡之修染，以求佛界般若之性凈，故言之若此。而曰亦不與俱者，此又以法奪情也。蓋曰今云不斷三毒者，俾即染以觀染，猶即波以觀水，非曰因其婬怒癡修惡即性而乃恣行三毒以之為道。若然者，乃成三途之道，非所謂菩提之道也。今之學大乘語者，每執此言，而恣行貪欲，請觀斯語，無以情為法可也。
或問曰：此修性善惡之言，為創自天臺？為當亦出佛經？
對曰：此原出佛經，惟南岳、天臺深得其旨，以此詮於大乘止觀并法華玄義圓頓止觀之中；洎荊溪、四明，又更深詳其說。若論契經所說，則華嚴、法華、楞嚴、圓覺等經，備明此旨，欲盡其義，請觀余所撰性善惡論，則能深達根源。若夫欲知言義了然之所自，此又秉於涅盤之明文了義，故涅盤三十二云：或有佛性，闡提人有，善根人無；或有佛性，善根人有，闡提人無；復有佛性，二人俱有；復有佛性，二人俱無。初二句，言修染了因佛性，修惡緣因佛性也。蓋佛斷修染修惡盡，修善滿足，故此修染修惡佛性，佛善根人無也。次二句，言修凈了因，修善緣因佛性也。蓋闡提之人，斷修凈修善盡，修惡滿足，故此修凈修善佛性，闡提人無也。三二句，言性善性惡正因佛性也。蓋佛雖斷修染修惡，而性染性惡不斷，闡提雖斷修凈修善盡，而性凈性善不斷，惟佛不斷性染性惡，故至果地，於惡自在，廣用性惡法門化度眾生。闡提不斷性善，故後時還起修善，對治修惡，故涅盤後分言闡提成佛義，蓋本乎此也。四二句，言復有佛性二人俱無，此言不退性也。此中既然，下亦準此。
二、約凡夫與圣人示二：初、約諦示不見四諦，非不見諦；
非得果，非不得果；非凡夫，非離凡夫法；非圣人，非不圣人；
雖成就一切法，而離諸法相，
四諦者，圣人破惑所見真空之理也。所謂凡夫有苦而不見諦，圣人見苦而有苦諦。凡夫有集而不見諦，圣人見集而有集諦等。然而若有四諦可見，非真見諦矣；若無真諦可見，又非圣人矣。惟不見而又未嘗不見，此稱圣人。所見之諦既然，能見之人亦爾。非見諦故，非得果；非不見諦故，非凡夫。夫圣人之所以謂之圣者，但去凡夫之情，非離凡夫之法。肇公有云：圣遠乎哉！觸事而真。此亦知言也。非得果故，非圣人；非凡夫故，非不圣人。總而結之，秪雖成就一切法，而離諸法相。
乃可取食。
前總示云：諸法等者，於食亦等。正以乞士於一切諸法未能若此平等，故於所乞之食亦未能等。果能如向之所云云者，則能於食亦等，乃可取食也。
二、約即逆而逆示二：初、約法而示二：初、蕩其佛法二見若須菩提不見佛，不聞法，
彼外道六師：富蘭那迦葉、
什公曰：迦葉，母姓也；富蘭那，字也。其人起邪見，謂一切法無所有，如虛空不生滅；起斷滅見，無君臣、父子忠孝之道。
燈曰：此與今之羅道何異？
什公曰：末伽梨，字也；拘賒梨，是其母也。其人起見，云眾生罪垢無因無緣也。
什公曰：刪闍夜，字也；毗羅胝，母名也。其人起見，謂要久經生死，彌歷劫數，然後自盡苦際也。
肇公曰：其人謂道不須求，經生死劫數，苦盡自得，如轉縷丸於高山，縷盡自止。
肇公曰：阿耆多翅舍，字也；欽婆羅，麤弊衣名也。其人著弊衣，自拔髦，五熱炙身，以苦行為道，謂今身并受苦，後身常樂者也。
什公曰：外道字也。其人應物起見，若人問言：有耶？即答言：有。問言：無耶？答言：無也。
什公曰：尼犍陀，字也；若提，母名也。其人起見，謂罪福苦樂，盡由前世，要當必償；今雖行道，不能中斷。此六師盡起邪見，裸形苦行，自稱一切智，大同而小異耳。凡有三種六師，合十八部：第一、自稱一切智；第二、得五通；第三、誦四韋陀經。上所說六師，是第一部也。
是汝之師，因其出家，彼師所墮，汝亦隨墮，
乃可取食。
佛初說法，以佛法為正，以外道為邪者，令人返邪以歸正，有所適從也。至於圓修平等，則邪正等觀。邪正所以等觀者，悟諸法實相無是非是故也。夫觀法至於諸法實相無是非是，則一概平等，無佛之可見，法之可聞，亦不見有六師之可舍，邪法之可破矣。尋常內典破外道之言，則以六師著邪之必墮者，今之圓頓，既觀平等，則六師既墮，而須菩提不妨亦墮，蓋未有因等而果不等者。故曰彼師所墮，汝亦隨墮也。此皆約修惡即性惡，即惡而惡，即邪而邪，不必改移。言似逆而順，道惟大而智融，自非得言表之意者，鮮不惑亂顛倒也。昔維摩座主將此義問於大珠和尚，珠曰：迷循六根，號為六師，心外求佛，名為外道。有物可施，不名福田；心生受供，墮三惡道。汝若謗於佛者，是不著佛求；毀於法者，是不著法求；不入眾數者，是不著僧求；終不得滅度，是智用現前。若如是解者，便得法喜禪悅之樂。
又曰：不斷聲色，是隨墮。以不明聲色，故隨處墮，須向聲色有出身之路，作麼生是聲色外一句？
答：聲不是聲，色不是色，故曰不斷指掌，當指何掌也？
又曰：不受食，是尊貴墮。須知是那邊得來這邊行履不虛，此位即墮尊貴矣。今謂大珠之言，猶是即逆而順示，未是即逆而逆示。與夫即逆住逆示，用之作觀心釋一途可也，約教頓示，未敢承命。
三、約即逆住逆示二：初、約法而示五：初、以邪見正見概其平等若須菩提入諸邪見，不到彼岸，
夫六十二見為如來種，則邪見原非此岸，如來原非彼岸，即此而彼，即彼而此，又何必到彼岸以去邪見哉？
住於八難，不得無難，
夫地獄難，如來於是而得離垢三昧；畜生難，如來於是而得不退三昧；餓鬼難，如來於是而得心樂三昧；北洲難，如來於是而得熱焰三昧；盲聾瘖啞、世智辨聰，佛前佛後三難，如來於是得日光如幻月光三昧；無想天難，如來於是得虛空三昧。是故八難，彌可住之，又何必得無難然後入三昧哉？
同於煩惱，離清凈法，
夫煩惱即菩提，是則煩惱性即菩提性，又何必去煩惱之污濁，以求菩提之清凈法哉？
汝得無諍三昧，一切眾生亦得是定。
眾生為著於有，故於根塵萬法，能所角立，而對敵遘諍。善吉能解於空，則無對待，故其所得之定，名為無諍。於此三昧，所證空平等理，則善吉與眾生等，豈獨善吉得，而眾人不得哉？此正約性定生佛等有者而言之也。涅盤云：能觀心性，名為上定。此之謂也。
其施汝者，不名福田；供養汝者，墮三惡道；
不名福田者，無相福田，名不可名，所謂深達罪福相，遍照於十方也。墮三惡道者，得成菩提，證性惡法門，垂形三途，化導眾生也。如是之福，名為真福；如是之供，名為真供。
為與眾魔共一手，作諸勞侶；汝與眾魔及諸塵勞等無有異。於一切眾生而有怨心，
此通二義：一、以諸法實相奪善吉同波旬釋，論云：除諸法實相，余皆魔事。善吉雖證偏空，於中道實相，猶隔二百由旬，故奪之同魔。二、以修惡即性與魔同善吉釋，修惡既即性惡，性惡融通，任運攝得聲聞性善故也。魔能惱人，既於眾生而有怨心，則善吉同魔，亦同其怨，福田恩德，於善吉不必居也。
謗諸佛，毀於法，不入眾數，終不得滅度。
夫佛者，覺也，菩提大道也。佛名為覺，此約實智菩提而言之也。法名不覺，此約真性菩提而言之也。僧名和合，此約方便菩提而言之也。若曰破煩惱，證菩提，此權教之論，既有煩惱之可破，復有菩提之可證，是則宜返妄以歸真，首必翻邪以歸正。如來設教，先唱三歸，正為乎此。今是圓頓至理，直下即是，乃煩惱即菩提，生死即涅盤。既曰煩惱即菩提，豈不得曰菩提即煩惱？又豈不得曰菩提即菩提，煩惱即煩惱？若以煩惱即菩提言之，即謂之歸於佛，贊於法，入眾數，得滅度可也。今以煩惱即煩惱，菩提即菩提，如涅盤經云：煩惱不能障菩提，菩提不能破煩惱。此則法法住位，相相常住，不必別返妄以歸真，別翻邪以歸正。既不歸依，即謂之謗於佛，毀於法，不入眾數，終不得滅度也。若如文殊師利，昔者曾起佛見，被佛貶於鐵圍兩山之間，此可與大珠和尚之語同，又非此中之正意矣。若如文殊師利，一日於只桓精舍，手執利刃，欲害於佛，佛遙遮之曰：汝無瞋恚，來害於我。文殊答曰：我是貪欲師利，我是瞋恚師利，我是愚癡師利。方與今經，此旨同耳。
汝若如是，乃可取食。
肇公曰：犯重罪者，不得入圣賢眾數，終不得滅度。若能備如上惡，乃可取食也。何者？夫舍惡從善，人之常情耳。然則是非經心，猶未免于累。是以等觀者，以存善為患，故舍善以求宗；以舍惡為累，故即惡而反本。然則即惡有忘累之功，舍善有無染之勳，故知同善未為得，同惡未為失，凈名言意，似在此乎！
燈曰：肇公等觀，其談雖善，茍不明乎性具，亦恐有言而無旨也。
時我，世尊！聞此茫然，不識是何言，不知以何答，便置鉢欲出其舍。
三、慰令弗懼二：初、先以言慰維摩詰言：唯！須菩提！取鉢勿懼。
二、示其所以二：初、問答二：初、問
於意云何？如來所作化人，若以是詰，寧有懼不？
我言：不也。
二、正示二：初、示
維摩詰言：一切諸法如幻化相，汝今不應有所懼也。
肇公曰：若於弟子中解空第一，既知化之無心，亦知法之如化，以此而聽，曷為而懼？
二、釋四：初、示言說即法所以者何？一切言說不離是相，
一切言說，亦諸法之一也。諸法既如幻，則言說亦如幻。以幻人聽幻法，彼此如幻，復何懼耶？
至於智者，不著文字，故無所懼。
有智之者，能知如幻。圓覺云：如幻即離，不作方便，則不著文字，著則生懼，不著故無懼也。
何以故？文字性離，無有文字，是則解脫。
文字既如幻，則文字之性自離文字，有文字相而生著，則為之系縛，而不得解脫，今知幻即離，不作方便，離幻即覺，亦非漸次，非惟顯性本真凈解脫，而智者知幻，又獲圓凈與方便凈解脫矣。
解脫相者，則諸法也。
此正結成文字即解脫之所以也。
維摩詰說是法時，二百天子得法眼凈。
故我不任詣彼問疾。
約教釋者，此章義理不獨通於四教，亦通理內理外。正以一家所明，一切名言莫不通於內義、外義，大乘、小乘，頓、漸、偏、圓。茍不知此，則一切異名別說率多相類，故曰以名尋義，萬無一得；以義定名，萬無一失。故圓頓止觀中，約見證門理四義判之，能使纖毫不濫。如此章平等之義，若判之為四者：
第一、外道平等見，無論西天，如此方莊周齊物論，以指喻指之非指，不若以非指喻指之非指也。以馬喻馬之非馬，不若以非馬喻馬之非馬也。天地一指也，萬物一馬也。莊子蓋以彼之是，即我之是，人惟不肯以己度人，執於有我，決定是我非彼，之所以不齊也。故以指喻指之非指，是以我指之是，而喻人指之非，不可也。不知彼之指亦指，安得以其不在我手而遂謂之非指哉？不若就彼而反觀之，他若有言，亦將謂我指為非指矣。如此反覆相喻，彼我之間，同於自是，均相非，果且有是乎？果且非是乎？但見無有是者，無不是者，而是非於是乎泯矣。喻馬非馬，亦復如是。如此之說，不過理外一種平等之見而已，尚不與理內真證真空平等同，況門之與理，可同日而語哉？而肇公之解，輒引莊子天地一旨，萬物一觀之言，以為邪正雖殊，其性不二之旨。古師謂肇公通宗莊老，信不謬矣。
次、二乘偏空平等證，即藏通兩教，二乘之人，實證真空，忘泯一切，亦謂之平等，此真實證得，與外道邪見迥異也。
三、別教但中平等門，乃大乘終教，所詮但中，雙遮二邊，一概平等。理雖如是，非修莫證，故謂之平等門。
四、秘藏平等理，即圓頓教中所明三德：一、是性具。二、是修成，雖是性具，全性起修，二雖修成，全修在性，全性起修，故一切修善修惡即是性善性惡。在修而言，雖分邪正，而善惡之修既全在性，則無有邪正善惡之可論也。今維摩詰乃以理奪事，泯修言性，故其辨才無礙如此。是故觀其所言，雖似逆而順，雖似反而實正。茍不明此，徒言平等，全無所以也。
觀解者，達一念心具足諸法即真即俗即中諸法實相，名為諸法平等；能以三種止觀觀之，名為諸法等者，於食亦等。觀修惡即性惡，即不斷婬怒癡。觀之成性，即亦不與俱，并下不滅癡愛，起於明脫，即觀一念煩惱即菩提也。不壞於身，而隨一相，觀一念苦道即法身也；以五逆相而得解脫，亦不解不脫，觀一念業道即解脫也。全性惡以起修惡，即不見四諦；全修惡而即性惡，即非不見諦。菩提即煩惱，則非得果，非圣人；煩惱即菩提，則非凡夫，非離凡夫法，非不圣人。十界宛然，則雖成一切法；三千皆空，則而離諸法相；了無能觀之智，則不見佛；亦無所觀之法，則不聞法。觀六十二見為如來種，不必離見而求如來，則汝師所墮，汝亦隨墮，亦是入諸邪見，不到彼岸。觀性具二十五有，成王三昧，即住於八難，不得無難，同於煩惱，離清凈法。觀一念十界皆空，即得無諍三昧，亦即一切眾生皆得是定。於是悟性惡法門，即其施汝者，不名福田；供養汝者，墮三惡道；為與眾魔共一手，作諸勞侶等。煩惱即煩惱，菩提即菩提，煩惱不障菩提，菩提不破煩惱，即是謗佛毀法，不入眾數，終不得滅度。余義觀之可知。
五、遣滿慈尊者二：初、如來勅遣佛告富樓那彌多羅尼子：汝行詣維摩詰問疾。
什公曰：富樓那，秦言滿，父名也；彌多羅尼，秦言善知識，亦言慈母名也。諸弟子中說法第一。
二、尊者固辭三：初、總辭不堪富樓那白佛言：世尊！我不堪任詣彼問疾。
二、釋其所以三：初、敘其折事所以者何？憶念我昔於大林中，在一樹下為諸新學比丘說法。
什公曰：近毗耶離城有園林，林中有水，水名獼猴池。園林中有僧房，是毗耶離三精舍之一也，富樓那於中為新學說法。
二、敘其折辭二：初、先呵滿慈二：初、呵不入定觀機時維摩詰來謂我言：唯！富樓那！先當入定，觀此人心，然後說法，
肇公曰：大乘自法身以上，得無礙真心，心智寂然，未嘗不定，以心常定，故能萬事普照，不假推求，然後知也。小乘心有限礙，又不能常定，凡所觀察，在定則見，出定不見。且聲聞定力深者，見眾生根極八萬劫耳；定力淺者，身數而已。大士所見，見及無窮。此新學比丘，根在大乘，應聞大道，而為說小法，故誨其入定也。
二、呵差機說法六：初、呵以小授大無以穢食置於寶器。
寶器，喻大乘根也。此器宜盛醍醐，以穢食授之，喻法不逗機也。
當知是比丘心之所念，無以琉璃同彼水精。
琉璃，喻比丘大機。今為說小，是以琉璃貴物，視賤同水精也。
汝不能知眾生根源，無得發起以小乘法，彼自無瘡，勿傷之也。
小乘之人，厭生死如牢獄，視煩惱為冤家，必破煩惱而後證菩提，斷生死而後入涅盤。如身有癰疽，必針砭其肌膚腐爛，其敗肉庶能有瘳。圓頓上根達生死即涅盤，煩惱即菩提，譬如無瘡之身。今滿慈為說小法，如庸醫於無瘡之身而強加以針砭，而傷其本體也。
欲行大道，莫示小徑，無以大海內於牛跡，
肇公曰：大物當置之大處，曷為回龍象於兔徑，注大海於牛跡乎？
無以日光等彼螢火。
比丘久發大乘，智如日光。今以小乘教之，是視日光等螢火也。
富樓那！此比丘久發大乘心，中忘此意，如何以小乘法而教導之？我觀小乘智慧微淺，猶如盲人，不能分別一切眾生根之利鈍。
二、後為說法二：初、入定加被二：初、得識宿命時維摩詰即入三昧，令此比丘自識宿命，曾於五百佛所植眾德本，回向阿耨多羅三藐三菩提，
眾生根器，皆有宿種，或善或惡，或大或小，藏於識田，久當必發，雖天澤無私，亦必擇其強者而先之。今此比丘，宿植德本，又能回向菩提，故大士假以神力，發其神識，令知宿命，所以成大乘根也。
即時豁然，還得本心。於是諸比丘稽首禮維摩詰足。
於阿耨多羅三藐三菩提不復退轉。
於三不退中，或位或行或念，蓋始雖發心修行，以未斷惑故，尚有退轉，隔生中忘；今聞說法，復假宿命，乘此斷惑，以階不退。
我念聲聞，不觀人根，不應說法，是故不任詣彼問疾。
約教釋者，一家判大乘之教，曰通、別、圓，皆形三藏而為小乘，是則此章大乘三教俱通。至如彼自無瘡，弗傷之也，須約界內界外論傷不傷：界內則以三藏析色明空，而為拙度，乃以無瘡為瘡，已傷之矣；惟通教即色而空，非色滅空，名為巧教，乃以空為無瘡之體，體之即神，名為弗傷。界外則以別教所詮但中，隔歷為三，次修次入，名之為傷；惟圓頓教所詮圓中，即真即俗，煩惱生死為菩提涅盤，名為本自無瘡，弗傷之也。
觀解者，觀一念心，三毒之中必屬一毒，名煩惱心。了此修染即是性染，名般若了因。煩惱既即菩提，不須更破煩惱別求菩提，名為本自無瘡，弗傷之也。又此一念，屬報得識陰，乃生死心。了此修惡即是性惡，名解脫緣因。生死既即涅盤，不須更破生死別求涅盤，名為本自無瘡，弗傷之也。
六、遣迦旃延尊者二：初、如來勑遣佛告摩訶迦旃延：汝行詣維摩詰問疾。
什公曰：南天竺婆羅門姓也。善解契經。
二、尊者固辭三：初、總辭不堪迦旃延白佛言：世尊！我不堪任詣彼問疾。
二、釋其所以三：初、先敘折事所以者何？憶念昔者，佛為諸比丘略說法要，我即於後敷演其義，謂無常義、苦義、空義、無我義、寂滅義。
如來說法，有二種優陀那。優陀那，此云印。一印印小乘經，而有五義：四義印生死，即無常、苦、空、無我。佛以此印，印定生死，決定無常，不能令常，乃至決定無我，不能令有我。一義印涅盤，即寂滅印。佛以此印，印定涅盤，決定寂滅，無有煩惱生死。此對小乘之人，說世間、出世間異也。一印印大乘，說諸法實相，印定生死煩惱決定是常，決定是樂，決定無所有，決定我、無我而不二，決定法本不然，今則無滅。今迦旃延覆佛所說，正小乘經。然佛說此法，在意而不在義，雖說無常，而在於常等。而迦旃延不了佛意，雖破凡夫之執常，而又執乎無常，是以生滅心行說實相法，故大士於是呵而誨之。
二、敘其折辭二：初、總呵生滅心行時維摩詰來謂我言：唯！迦旃延！無以生滅心行說實相法。
佛諸如來，唯是一印，說實相法，所謂唯有一乘法，無二亦無三。今小乘印，不得已而權說之，而意不在小，所謂於一佛乘分別說三，豈非小乘之印，乃於一印開出，以袪凡夫執無常為常之情見；情見既除，而實相理顯，乃開方便門，示真實相。故知無常、苦、空之印，元在大而不在小。今迦旃竟依小乘而說之，是以生滅心行說實相法也。
二、別示實相之法五：初、示真無常義迦旃延！諸法畢竟不生不滅，是無常義；
如來說諸法無常者，正欲袪凡夫執生滅之無常以為常，是則無常者，無生滅之常也。生滅常之情執茍除，則諸法畢竟不生不滅之體現。此如來說無常義，其在於是，其可以生滅心行而說之哉？
五受陰洞達空無所起，是苦義；
如來說五受陰是苦者，亦欲袪凡夫執五受陰之苦而為有受用之樂，是則苦義者，示五受陰無凡夫無樂之樂，而不無五受陰洞達空無所起之樂。夫苦病既除，則四德之樂體現，豈不凡夫之苦義為圣人之樂義哉？
諸法究竟無所有，是空義；
諸佛說空法，為度著於有；二乘雖破有，又復著於空。非獨有本空，此空亦復空，空有二俱空，是名中道義。中道體亦空，是為畢竟空，於畢竟空中，何嘗無諸法？而此諸法空，名諸法實相，如來說於空，是此真空義。
於我、無我而不二，是無我義；
我者，如來所證之真我也。無我者，無凡夫之著我也。是則此我即無我，無我乃真我，豈小乘之破我，外道之忘我，可跂及哉？
法本不然，今則無滅，是寂滅義。
肇公曰：小乘以三界熾然，故滅之以求無為。夫熾然既形，故滅名以生。大乘觀法，本自不然，今何所滅？不然不滅，乃真寂滅也。
說是法時，彼諸比丘心得解脫。
故我不任詣彼問疾。
約教者，無常等五印，印定三藏小乘之經，其義可知，唯實相印，可印通、別、圓三教。若約但空以明大乘，則印屬通教；約但中以明大乘，則印屬別教；約圓中以明大乘，則印屬圓教。隨機進解，初無定在也。
觀解者，觀一念心具足諸法，即真俗中實相，是不生不滅無常義；五陰一千當處即空，了無所起，是苦義；雖具諸法，而具無具相，是諸法究竟無所有，是空義；一心諸法，即假即空，是我無我而不二，是無我義。此心諸法，常自寂滅相，是法本不然，今亦無滅，是寂滅義。
七、遣那律尊者二：初、如來勑遣佛告阿那律：汝行詣維摩詰問疾。
肇公曰：阿那律，秦言如意，剎利種也。弟子中天眼第一。
二、尊者固辭三：初、總辭不堪阿那律白佛言：世尊！我不堪任詣彼問疾。
二、釋其所以三：初、敘其折事所以者何？憶念我昔於一處經行。時有梵王，名曰嚴凈，與萬梵俱，放凈光明，來詣我所，稽首作禮，問我言：幾何？阿那律！天眼所見。我即答言：仁者！吾見此釋迦牟尼佛土三千大千世界，如觀掌中庵摩勒果。
梵王亦具天眼，聞那律天眼，不知與己為同為異，故興此問。那律則以己之即異而同者答之，故曰能見大千如觀掌果。蓋梵王天眼，因禪因福，隔生報得；那律天眼，因修因斷，即生所感，故與之異。若徹見大千，此則同也。
二、敘其折辭二：初、折其兩端三：初、正質兩端時維摩詰來謂我言：唯！阿那律！天眼所見，為作相耶？無作相耶？
假使作相，則與外道五通等；若無作相，即是無為，不應有見。
作相者，作意而有見也。無作相者，不作意也。作意而有見，同彼外道，作意神通，而亦有天眼通也。不作相者，不須作意也；既不作意，云何而有見耶？作相則墮於有，無作相則墮於無，既落有無，豈真天眼？此第破那律非真天眼，非無似天眼也。
世尊！時我默然。
二、示以中道二：初、梵王啟問彼諸梵聞其言，得未曾有，即為作禮而問曰：世孰有真天眼者？
維摩詰言：有佛世尊得真天眼，常在三昧，悉見諸佛國，不以二相。
此文其所破者二，其所示者亦二。所破二者：一者、外道作意有見，那律入定有見；二者、作相有見，不作相無見。所示二者：一者、諸佛常在三昧而見；二者、不以二相而見。常在三昧，乃三昧中王，不以二相，乃中道佛性，此之天眼，與佛眼同體而異用。蓋諸佛惟是一眼，以有五用故，謂之五眼。
於是，嚴凈梵王及其眷屬五百梵天皆發阿耨多羅三藐三菩提心，禮維摩詰足已，忽然不見。
故我不任詣彼問疾。
約教釋者，眼見有五：一、肉眼，凡夫所具，能見森羅萬象，隔皮膚不見五臟，隔紙瘼不見外物。二、天眼，諸天所具，能徹見遠近，陶鑄無礙，有小大不同，四王徹見己身，忉利徹見小鐵圍內。以次而上，大小隨相不同。至於梵王，則徹見大千。然外道與內教并鬼神等五通，此皆作意而有，與諸天感相不同。三、慧眼，兩教三乘并別、圓破通惑菩薩所具，從真發顯，能覺真空。四、法眼，出假菩薩既破通惑，又破塵沙，從俗發顯，能照見俗諦之理，知病識藥。五、佛眼，唯佛能具，破無明惑，照中諦理。又前四人，各具一眼，惟佛一人，具足五眼。肉眼同凡夫見森羅，即礙而無礙，天眼通非礙，不妨於森羅，故曰不以二相見於佛國。慧眼而即俗即中，法眼而即空即中，佛眼照中道，亦雙即二邊。今那律天眼，因修而得，但是半頭，若三藏果佛，則全頭而見也。是則凡夫所具，非真肉眼，乃至那律諸天所具，非真天眼，故大士先以作不作折之，然後示以惟佛世尊不以二相見諸佛國也。
觀解者，五眼照屬，不外三諦，今觀一念即空假中，照真諦，即具慧眼；觀俗諦，即具肉眼、天眼、法眼；照中諦，則具佛眼。
八、遣優波離尊者二：初、如來勅遣佛告優波離：汝行詣維摩詰問疾。
二、尊者固辭三：初、總辭不堪優波離白佛言：世尊！我不堪任詣彼問疾。
二、釋其所以三：初、敘其折事所以者何？憶念昔者，有二比丘犯律行以為恥，不敢問佛，來問我言：唯！優波離！我等犯律，誠以為恥，不敢問佛，愿解疑悔，得免斯咎。我即為其如法解說。
二比丘犯律行以為恥者，天臺大師凈名疏云：時二比丘，共居蘭若，一人他行，一人露臥。婬女采薪，盜行不凈。伴比丘來，見而逐之。女人避走，墮坑而死。臥者疑犯婬，逐者疑犯殺，不敢問佛，來白波離。波離為其準律解釋，若犯根本，令其學悔；若犯方便，令其懺蘭；若本無心，令不須懺。
二、敘其折辭七：初、誨當直除滅時維摩詰來謂我言：唯！優波離！無重增此二比丘罪，當直除滅，勿擾其心。
犯律之人，心已懷懼，又定其罪，則令悔箭入心，堅不可拔，是為反擾其心也。當如下示，罪性本空，所謂眾罪如霜露，慧日能消除，故曰當直除滅。
二、示罪性本空三：初、約罪示所以者何？彼罪性不在內，不在外，不在中間。
若以罪為罪，寧無蹤跡可尋？茍略罪以觀造罪之性，則量等虛空，內、外、中間，俱不可得，罪即除滅矣。
如佛所說，心垢故眾生垢，心凈故眾生凈。心亦不在內，不在外，不在中間。如其心然，罪垢亦然，
心為諸法之本，一切垢凈因之而生。既知心凈生凈，心垢生垢，豈不得觀罪性本空而眾罪皆滅除乎？是故結云心然罪然也。
諸法亦然，不出於如。
豈惟罪然？而本凈心凈，以罪例法，則一切皆然。不知一切皆然，其來有本，其本者何？蓋一切諸法，不出於真如之大本也。夫以一切諸法不出真如，則何有一法非真如乎？其罪性如此，可不知其所務而直除滅哉？
如優波離！以心相得解脫時，寧有垢不？我言：不也。維摩詰言：一切眾生心相無垢亦復如是。
什公曰：心相，謂羅漢亦觀眾生心心實相得解脫也。今問其成道時，第九解脫道中觀實相時，寧見此中有垢不？
唯！優波離！妄想是垢，無妄想是凈；顛倒是垢，無顛倒是凈；取我是垢，不取我是凈。
眾生由妄想故，生於顛倒；由顛倒故，而著於我。是則妄想、顛倒與我皆垢也。能離此三，其心即凈，亦無別有他凈可得也。
五、示其垢本二：初、示生滅不住三：初、法說優波離！一切法生滅不住，
一切妄想，皆因緣塵分別之所生，所以緣塵分別者，又皆因不達諸法本空之所致，是故欲其想滅，須當推其根本，了一切諸法生滅不住，無法可緣，則緣塵分別絕，妄想顛倒我相除，一切罪相自然滅矣。
如幻、如電；
諸法不相待，乃至一念不住；
蓋一切諸法，依無住本而立，理無住故，事亦無住。無住之法，卒難理會，故立如幻、如電二喻以況之：初喻幻法本空，是以無住；次喻其去速疾，是以無住。待者，假借也。如世間之法，此假彼成，能假所就，以有相故，而有假待。今觀諸法，如幻、如電，生者如斯，逝者如彼，本不相待，非獨由有年月歲時暫住可以相待，即一念有六十剎那，一剎那有六十生滅，是則生住異滅，剎那剎那不得停住。諸法如是，何有其相者乎？楞伽云：初生即有滅，不為愚者說。此之謂也。
二、示妄見而有：有法、有喻、有合諸法皆妄見，如夢、如炎、如水中月、如鏡中像，以妄想生。
諸法皆妄見，法也。如夢等四，喻也。以妄想生，合也。夢中見衣食，不能令飽煖；炎中見河水，不能濟熱渴；水中見月影，不可以撈摸；鏡中諸色像，不可以執捉。諸法亦如是，因妄見所生，無中而謂有，終不可取著；雖取亦不得，以不可得故，知罪性本空。
其知此者，是名奉律；其知此者，是名善解。
夫戒以防非止惡得名，獨止於身、口、意不犯，非真持律也。蓋身三、口四、意三，末也。善遏其流，當杜其源。源者，心也。茍能知罪性空，心無我，不顛倒，離妄想，則其心清凈，而無垢染，邪非不起，諸惡自然不作矣。善解律儀，其在是乎！
於是，二比丘言：上智哉！是優波離所不及，持律之上而不能說。我答言：自舍如來，未有聲聞及菩薩能制其樂說之辯，其智慧明達為若此也。
時二比丘疑悔即除，發阿耨多羅三藐三菩提心，作是愿言：令一切眾生皆得是辯。
故我不任詣彼問疾。
約教釋者，優波離為二比丘如律解說，固是三藏中意，然凡是比丘，號名持律，未嘗有不稟五篇七聚以為根本，又不可以大士之所呵，遽焉棄事而尚理。如大士呵之本意，宜以理而融事，會小以歸大。大者，即衍門三教，如通、別、圓出家二眾，則五篇七聚以為事戒，無生、無量、無作以為理戒，菩薩則以梵網十重四十八輕以為事戒。必事理以雙持，大小而兼運，此如來之本意，大士呵示之良模也。
觀解者，起緣塵分別之心，動身、口、意三業，於中生苦受、樂受、平平之受，是名犯戒。然於其中，有輕重之分，篇聚之異，能反究心源，達罪福無生，所謂三際求心心不有，心不有處妄原無，妄心無處即菩提，生死涅盤本平等。尚無福之可得，何有罪之可科？能如是觀，是名善解也。
九、遣羅云尊者二：初、如來勅遣佛告羅睺羅：汝行詣維摩詰問疾。
什公曰：阿修羅食月時，名羅睺羅。秦言覆障，謂障日月光明也。此尊者六年處於母胎，母胎所障，因以為名。聲聞法中密行第一。
因緣說長，具什公注，茲不繁引。
二、尊者固辭三：初、總辭不堪羅睺羅白佛言：世尊！我不堪任詣彼問疾。
二、釋其所以三：初、敘其折事所以者何？憶念昔時，毗耶離諸長者子來詣我所，稽首作禮，問我言：唯！羅睺羅！汝佛之子，舍轉輪王位，出家為道；其出家者，有何等利？我即如法為說出家功德之利。
佛不出家，當作金輪王王四天下，羅云不出家，當作鐵輪王王一天下。
什公曰：羅云失會，其旨有四：一、不見人根，應非其藥；二、出家功德無量，而說之以限；三、即是實相，而以相說之；四、出家之法，本為實相，及以涅盤。羅云不說其終當必得，故違理乖宗，受屈當時也。
二、敘其折辭四：初、示出家而無有為之利三：初、呵不應說利時維摩詰來謂我言：唯！羅睺羅！不應說出家功德之利。
所以者何？無利、無功德，是為出家。
肇公曰：夫出家之意，妙存無為，無為之道，豈容有功德利乎？
有為法者，可說有利、有功德。
二、示有無為之利二：初、總示無為無有相之利夫出家者，為無為法。無為法中，無利、無功德。
肇公曰：夫有無為之果，必有無為之因，果因同相，自然之道也。出家者，為無為，即無為之因也。無為，無利、無功德，當知出家亦然矣。
二、別示無為有無相之利二：初、先示無為之體羅睺羅！夫出家者，無彼無此，亦無中間，
肇公曰：偽出家者，惡此生死，尊彼涅盤，故有中間三處之異；真出家者，遣萬累，亡彼此，豈有是非三處之殊哉？
二、復示無為之用九：初、示所破所證離六十二見，處於涅盤，
有為、有利，皆屬於邪見；無為、無利，乃處於涅盤。
智者所受，圣所行處，
有為、有利，乃愚凡之行；無為、無利，是圣智受行。
降伏眾魔；度五道，
出家比丘，名含三義：一、怖魔；二、破惡；三、乞士。魔樂生死，其既出家，復化余人，俱離三界，乖於魔意。魔用力制，翻被五縛。因既怖魔，果必降伏。降魔怨已，說法度生，是出家之能事也。余如前說。
凈五眼，得五力，立五根；
二乘但得慧眼，菩薩乃得法眼，惟佛世尊方具佛眼。是則直至成佛，方名真出家也。信、進、念、定、慧既名為根，復名為力，入道根深而後有力故也。今云凈五眼已，後言根、力，是則根、力可約六即而判，今是究竟即也。
不惱於彼，離眾雜惡。
居家自樹，各立封疆，彼此相侵，故有惱亂。出家閑曠，猶若虛空，返照心源，根境無犯，故能不惱於彼。即一切雜惡，亦皆遠離。
摧諸外道，超越假名，
肇公曰：日月不期去闇，而闇自除。出家不期摧外，而外自消。
什公曰：緣會無實，但假名耳。若得其真，即於假不迷，故名超越。
出淤泥，無系著，無我所，無所受，無擾亂，
出愛見之淤泥，無三界之系著，既無能受之妄我，故無所受之諸受。若能如是，復何擾亂者哉？
內懷喜，護彼意，
肇公曰：夫擾亂出於多求，憂苦生於不足。出家寡欲，擾亂斯無；道法內充，故懷喜有余。
護彼意者，什公所謂能獎順眾生，不乖逆其心也。
隨禪定，離眾過。
一切眾過，莫不皆因散亂而生。能隨禪定，則心不散亂；不散亂，則一切眾過自遠離矣。
若能如是，是真出家。
四、勸諸長者子出家三：初、大士以佛世難值勸於是，維摩詰語諸長者子：汝等於正法中，宜共出家。所以者何？佛世難值。
諸長者子言：居士！我聞佛言，父母不聽，不得出家。
維摩詰言：然！汝等便發阿耨多羅三藐三菩提心，即是出家，是即具足。
夫所出之家有三，而所貴乎道者亦三：一、家也；二、境也；三、心也。雖出父母妻子之家，而未出六塵之家，非真出家也；雖出六塵之家，未出心識之家，非真出家也；必三者俱出，方真出家矣。夫身雖出家，而心未出家，非真出家也；心雖出家，而身未出家，亦非真出家也；必身之與心兩者俱出，真出家矣。此約中、下之根而言之也；若上根之士，身雖處俗，而心出家，即大士所示，發無上道心是真出家。此則空有俱出，中道亦忘，無徒切發心之名，而無出塵之行，庶不負大士之圣言也。
爾時，三十二長者子皆發阿耨多羅三藐三菩提心。
故我不任詣彼問疾。
約教釋者，大士所示出家，無有為之利，有無為之功，四教皆得言之，惟觀其進解之何如爾。夫有為者，有也；無為者，空也。藏通三乘皆能出有相之家，以入無相之家，雖名出家，非真出家也；別教菩薩雖能出空有之家，以入中道之家，非真出家也；必圓頓菩薩，二邊之家既出，即中道之家亦空，是真出家也。
觀解者，觀一念心空，即出有相之家；觀一念心假，即出無相之家；觀一念心中，雙遮二邊，即出二邊之家，雙照空有，即出中道之家。如是觀心，是真出家也。
十、遣阿難尊者二：初、如來勅遣佛告阿難：汝行詣維摩詰問疾。
二、尊者固辭三：初、總辭不堪阿難白佛言：世尊！我不堪任詣彼問疾。
什公曰：梵云阿難，秦言歡喜，弟子中總持第一。問曰：阿難持佛法藏，即其所聞，足知無病，云何不達？答曰：真實及方便，悉是佛語故，二說皆信。又云：阿難亦共為方便。
二、釋其所以二：初、敘其折事所以者何？憶念昔時，世尊身小有疾，當用牛乳，我即持鉢詣大婆羅門家門下立。時維摩詰來謂我言：唯！阿難！何為晨朝持鉢住此？我言：居士！世尊身小有疾，當用牛乳，故來至此。
生公曰：晨非乞食時，必有所以，是故問之。
二、敘其折辭三：初、大士誨勅五：初、誨如來無病維摩詰言：止！止！阿難！莫作是言。如來身者，金剛之體，諸惡已斷，眾善普會，當有何疾？當有何惱？
什公曰：小乘人，骨金剛，肉非金剛也；大乘，中、內、外金剛，一切實滿，有大勢力，無病處故。
燈曰：如來與菩薩，及二乘力士，體雖不同，皆名金剛，以其至堅固故也。凡人死後，肉爛骨存，悉皆散脫。惟金剛身，乃瑣子骨，鉤鎖連環，提如鏈鎖，終無散脫。
默往，阿難！勿謗如來，莫使異人聞此麤言，無令大威德諸天及他方凈土諸來菩薩得聞斯語。
阿難！轉輪圣王以少福故，尚得無病，豈況如來無量福會普勝者哉！
什公曰：有阿羅漢名薄拘羅，往昔為賣藥師，語夏安居僧言：若有須藥，就我取之。眾竟無所須。唯一比丘小病，受一訶梨勒果，因是九十劫生人天中，受無量快樂。但聞病名，而身無微患，於此生年已九十，亦未曾有病，況佛積善無量，病何由生？
行矣！阿難！勿使我等受斯恥也。外道、梵志若聞此語，當作是念：何名為師？自疾不能救，而能救諸疾人？可密速去，勿使人聞。
當知阿難！諸如來身，即是法身，非思欲身。佛為世尊，過於三界；佛身無漏，諸漏已盡；佛身無為，不墮諸數。如此之身，當有何疾？
有二種三界：一、界內三界，是中眾生，不能免分段之疾；一、界外三界，是中眾生，不能免變易之疾。如是三界，佛皆過之，尚無變易之疾，豈有分段之疾？漏與無漏，準說可知。是則佛身者，無為之身，豈墮世間分段壽量之數，而云身有疾乎？
二、尊者愧悞二：初、尊者懷慚時我，世尊！實懷慚愧，得無近佛而謬聽耶？
即聞空中聲曰：阿難！如居士言，但為佛出五濁惡世，現行斯法，度脫眾生。行矣！阿難！取乳勿慚！
吳門大佑禪師云：五濁者，楞嚴云：譬如清水，投之沙土，土失留礙，水亡清潔，汨然渾濁。由此五濁，理水亡清，而有五種濁名：一、劫濁者，梵語劫波，此云時分，從減劫人壽二萬歲時，即入劫濁。四濁增劇，聚在此時，瞋恚增劇，刀兵起；貪欲增劇，饑饉起；愚癡增劇，疾疫起。三災大起，故煩惱倍隆，諸見轉熾，眾濁交湊，如水奔昏。二、見濁者，身見、邊見、戒取、見取、邪見、五利使，乃至六十二見等也。三、煩惱濁者，貪、瞋、癡、慢、疑五鈍使，乃至百八煩惱等是也。四、眾生濁者，攬五陰見慢果報，立此假名。五、命濁者，剎那生滅，摧年促壽也。詳釋於圓中鈔，須者往檢。
果報因緣經云：如來無疾。為化婆羅門自恃智慧，廣求邪道，慳貪嫉妒，驕慢佛乘，於是如來善巧方便，假名有疾，權現三圣，誘婆羅門。先令菩薩向婆羅門家化一乳牛，腹產二子，心性狠，好傷人命。佛遣阿難，而往乞乳。婆羅門未諳佛意，見阿難來，瞋心頓起，便語妻言：我今正欲令牛踐害阿難。故言：尊者！尊者！可往牛所，任意自覓。牛見阿難，蹲踞告言：尊者！佛欲我乳，可當左乳，留右乳，右乳，留左乳。何以故？我有二子，以我乳為命爾。牛二子亦復蹲踞，啟告尊者：我今甘當受彼水草，此我母乳盡當奉佛。婆羅門見牛如是，深生敬仰，嘆未曾有，即將種種妙寶，及諸眷屬，持往佛所，散華供養，求佛悔過。佛與說法，證無生忍。此佛化婆羅門之本意也。
約教釋者，論四教果頭之佛，約法華跨節而言，同是一佛，所有法報之身，皆無有病，今但論所垂之應，說有病無病爾。藏教果頭，既是劣應，示王宮生，雙林滅度，生滅之身，安得無病？即今文諸天所告是也。若通教人所見之身，是為合身，所垂之應，如水之波，已不言病，況別、圓法報，而言有病哉？蓋所垂之應，即體即用故也。
觀解者，空、假二觀，未即中道，可言有病，中道妙觀，雙遮雙照，何病之有？然即空、假而中道，病即無病，即中道而空、假，不妨示現而有病也。
世尊！維摩詰智慧辨才為若此也，是故不任詣彼問疾。
如是五百大弟子各各向佛說其本緣，稱述維摩詰所言，皆曰不任詣彼問疾。
佛大弟子有千二百五十人，示現受折，當不啻此。今舉弟子中上，上首既折，余人可知。蓋舍利弗智慧第一，乃至阿難多聞第一，此十人夙昔之所長也。維摩彈折，則多舍其所長，而攻其所短。故舍利弗以宴坐彈，目連、富那、迦旃延三人，以說法彈，迦葉、須菩提，以乞食彈，那律以天眼彈，優波離以持律彈，羅云以出家彈，阿難以乞乳彈。
夫舍所長，則已失其故；攻所短，則易奪其新。即以小而攻小，尚措口之不暇，矧以大攻小，以頓攻漸，以圓攻偏，能當其鋒，故諸弟子一遭其折，鮮能置喙矣。雖然，其中所為，又有深故焉。正以諸大弟子心耽小行，當聲聞像，以出家行為第一，持律行為第二，乞士行為第三，宴坐行為第四，侍師行為第五，說法行為第六，此之六行，方是修因獲阿羅漢果，感報六通，乃為之果。經舉十人，合為七事，則涅盤之圣行全，弟子事師之道立，彈之斥之，開之示之，俾回小以向大，獲生酥益，成法華開會之方便。經之深故，其在是乎！