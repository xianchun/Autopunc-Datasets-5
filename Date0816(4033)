毛詩序：魚麗，美萬物盛多能備禮也。文武以天保以上治內，采薇以下治外；始於憂勤，終於逸樂，故美萬物盛多，可以告於神明矣。
魚麗魚麗于罶，鱨鯊。君子有酒，旨且多。魚麗于罶，魴鱧。君子有酒，多且旨。魚麗于罶，鰋鯉。君子有酒，旨且有。物其多矣，維其嘉矣。物其旨矣，維其偕矣。物其有矣，維其時矣。
魚麗，六章：三章，章四句；三章，章二句。
