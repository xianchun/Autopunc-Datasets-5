復次，舍利子！有菩薩摩訶薩修行般若波羅蜜多，得四靜慮及四無量、四無色定，於九等至次第超越，順逆入出，自在游戲，非諸聲聞、獨覺等境。是菩薩摩訶薩有時入初靜慮，從初靜慮起，入滅盡定；從滅盡定起，入第二靜慮；從第二靜慮起，入滅盡定；從滅盡定起，入第三靜慮；從第三靜慮起，入滅盡定；從滅盡定起，入第四靜慮；從第四靜慮起，入滅盡定；從滅盡定起，入空無邊處定；從空無邊處定起，入滅盡定；從滅盡定起，入識無邊處定；從識無邊處定起，入滅盡定；從滅盡定起，入無所有處定；從無所有處定起，入滅盡定；從滅盡定起，入非想非非想處定；從非想非非想處定起，入滅盡定；從滅盡定起，入初靜慮。舍利子！是菩薩摩訶薩修行般若波羅蜜多，於諸等至，方便善巧，次第超越，自在游戲，然於其中無染無著。
復次，舍利子！有菩薩摩訶薩雖已得四念住、四正斷、四神足、五根、五力、七等覺支、八圣道支，雖已得空解脫門、無相解脫門、無愿解脫門，雖已住苦集滅道圣諦，雖已得八解脫、八勝處、九次第定、十遍處，而不取預流果、若一來果、若不還果、若阿羅漢果、若獨覺菩提。是菩薩摩訶薩修行般若波羅蜜多方便善巧，令諸有情修行四念住、四正斷、四神足、五根、五力、七等覺支、八圣道支，修行空、無相、無愿解脫門，安住苦集滅道圣諦，修行八解脫、八勝處、九次第定、十遍處，得預流果、若一來果、若不還果、若阿羅漢果、若獨覺菩提。
舍利子！是菩薩摩訶薩雖已修行布施、凈戒、安忍、精進、靜慮、般若波羅蜜多，雖已住內空、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，雖已住真如、法界、法性、不虛妄性、不變異性、平等性、離生性、法定、法住、實際、虛空界、不思議界，雖已修一切陀羅尼門、三摩地門，雖已修極喜地、離垢地、發光地、焰慧地、極難勝地、現前地、遠行地、不動地、善慧地、法云地，雖已修五眼、六神通，雖已修佛十力、四無所畏、四無礙解、大慈大悲大喜大舍、十八佛不共法，雖已修無忘失法、住舍性，雖已修一切智、道相智、一切相智，而不取無上正等菩提。是菩薩摩訶薩修行般若波羅蜜多方便善巧，令諸有情修行布施、凈戒、安忍、精進、靜慮、般若波羅蜜多，乃至修行一切智、道相智、一切相智，證得無上正等菩提。
舍利子！一切聲聞、獨覺果智即是菩薩摩訶薩忍。舍利子當知！是菩薩摩訶薩住不退轉地，安住般若波羅蜜多，能為斯事。復次，舍利子！有菩薩摩訶薩久已安住布施、凈戒、安忍、精進、靜慮、般若波羅蜜多及余無量無邊佛法，嚴凈覩史多天宮。舍利子當知！是菩薩摩訶薩此賢劫中定得無上正等菩提。
復次，舍利子！有菩薩摩訶薩修行般若波羅蜜多，雖已得四靜慮、四無量、四無色定，已得四念住、四正斷、四神足、五根、五力、七等覺支、八圣道支，已修空、無相、無愿解脫門，已修八解脫、八勝處、九次第定、十遍處，已修布施、凈戒、安忍、精進、靜慮、般若波羅蜜多，已修一切陀羅尼門、三摩地門，已修菩薩摩訶薩地，已修五眼、六神通，已修佛十力、四無所畏、四無礙解、大慈大悲大喜大舍、十八佛不共法，已修無忘失法、住舍性，已修一切智、道相智、一切相智，而於圣諦現未通達。舍利子當知！是菩薩摩訶薩一生所系。
復次，舍利子！有菩薩摩訶薩修行布施、凈戒、安忍、精進、靜慮、般若波羅蜜多，游諸世界，從一佛國至一佛國，嚴凈佛土，安立有情於無上覺。舍利子！是菩薩摩訶薩要經無量無數大劫，乃證無上正等菩提。復次，舍利子！有菩薩摩訶薩安住布施、凈戒、安忍、精進、靜慮、般若波羅蜜多，常勤精進饒益有情，口常不說引無義語，身意不起引無義業。復次，舍利子！有菩薩摩訶薩修行六種波羅蜜多，常勤精進饒益有情，從一佛國至一佛國，斷諸有情三惡趣道，方便安立善趣道中。
復次，舍利子！有菩薩摩訶薩雖住六種波羅蜜多，而以布施波羅蜜多常為上首，勇猛修習，施諸有情一切樂具，常無懈息，一切有情須食與食，須飲與飲，須乘與乘，須衣與衣，須花香與花香，須瓔珞與瓔珞，須房舍與房舍，須床榻與床榻，須臥具與臥具，須燈明與燈明，須財谷與財谷，須珍寶與珍寶，須伎樂與伎樂，須侍衛與侍衛，隨其所須種種資具，歡喜施與，令無所乏。施已，勸修三菩提道。
復次，舍利子！有菩薩摩訶薩雖住六種波羅蜜多，而以凈戒波羅蜜多常為上首，勇猛修習，具身語意清凈律儀，勸諸有情亦令修習如是律儀，令速圓滿。復次，舍利子！有菩薩摩訶薩雖住六種波羅蜜多，而以安忍波羅蜜多常為上首，勇猛修習，遠離一切忿恚等心，勸諸有情亦令修習如是安忍，令速圓滿。復次，舍利子！有菩薩摩訶薩雖住六種波羅蜜多，而以精進波羅蜜多常為上首，勇猛修習，具足修行一切善法，勸諸有情亦令修習如是精進，令速圓滿。復次，舍利子！有菩薩摩訶薩雖住六種波羅蜜多，而以靜慮波羅蜜多常為上首，勇猛修習，具修一切勝奢摩他，勸諸有情亦令修習如是勝定，令速圓滿。復次，舍利子！有菩薩摩訶薩雖住六種波羅蜜多，而以般若波羅蜜多常為上首，勇猛修習，具修一切毗鉢舍那，勸諸有情亦令修習如是勝慧，令速圓滿。
復次，舍利子！有菩薩摩訶薩修行般若波羅蜜多，方便善巧化身如佛，遍入地獄、傍生、鬼界、若人、若天，隨其類音，為說正法，令獲殊勝利益安樂。復次，舍利子！有菩薩摩訶薩安住布施、凈戒、安忍、精進、靜慮、般若波羅蜜多，化身如佛，遍至十方殑伽沙等諸佛世界，為諸有情宣說正法，供養恭敬，尊重贊嘆諸佛世尊，於諸佛所聽聞正法，嚴凈佛土，周覽十方最勝佛土微妙凈相，而便自起最極莊嚴清凈佛土，於中安處一生所系諸大菩薩，令速證得所求無上正等菩提。
復次，舍利子！有菩薩摩訶薩修行布施、凈戒、安忍、精進、靜慮、般若波羅蜜多，具三十二大丈夫相，八十隨好圓滿莊嚴，諸根猛利，最勝清凈，眾生見者，無不愛敬，起清凈心，因斯勸導，隨其根欲，令漸證得三乘涅盤。如是，舍利子！菩薩摩訶薩修行般若波羅蜜多，應學清凈身語意業。復次，舍利子！有菩薩摩訶薩修行布施、凈戒、安忍、精進、靜慮、般若波羅蜜多，雖得諸根最勝明利，而不恃此自重輕他。
復次，舍利子！有菩薩摩訶薩從初發心乃至未得不退轉地，住施戒波羅蜜多，於一切時不墮惡趣。復次，舍利子！有菩薩摩訶薩從初發心乃至未得不退轉地，常不舍離十善業道。復次，舍利子！有菩薩摩訶薩安住施戒波羅蜜多，作轉輪王，成就七寶，以法教化，不以非法，安立有情於十善道，亦以財寶施諸貧乏。復次，舍利子！有菩薩摩訶薩安住施戒波羅蜜多，受多百千轉輪王報，值遇無量百千諸佛，供養恭敬，尊重贊嘆，無空過者。復次，舍利子！有菩薩摩訶薩安住布施、凈戒、安忍、精進、靜慮、般若波羅蜜多，常為邪見盲冥有情作法照明，亦持此明常以自照，乃至無上正等菩提，此法照明，曾不舍離。舍利子！是菩薩摩訶薩由此因緣，於諸佛法常得現起。是故，舍利子！諸菩薩摩訶薩修行般若波羅蜜多，於身語意三有罪業，無容暫起。
尒時，舍利子白佛言：世尊！云何名為諸菩薩摩訶薩有罪身業、有罪語業、有罪意業？
佛告具壽舍利子言：舍利子！若菩薩摩訶薩作如是念：此是身，我由此故，而起身業；此是語，我由此故，而起語業；此是意，我由此故，而起意業。舍利子！如是名為諸菩薩摩訶薩有罪身業、有罪語業、有罪意業。又舍利子！諸菩薩摩訶薩修行般若波羅蜜多，不得身及身業，不得語及語業，不得意及意業。又舍利子！若菩薩摩訶薩修行般若波羅蜜多，得身語意及彼業者，便起慳貪、犯戒、忿恚、懈怠、散亂、惡慧之心，若起此心，不名菩薩摩訶薩。是故，舍利子！諸菩薩摩訶薩修行般若波羅蜜多，生此念者，無有是處。又舍利子！諸菩薩摩訶薩修行布施、凈戒、安忍、精進、靜慮、般若波羅蜜多，起身語意三種麤重，無有是處。何以故？舍利子！諸菩薩摩訶薩修行六種波羅蜜多，能凈一切身麤重故，能凈一切語麤重故，能凈一切意麤重故。
尒時，舍利子白佛言：世尊！云何菩薩摩訶薩能凈身語意三種麤重？
佛告具壽舍利子言：舍利子！諸菩薩摩訶薩修行六種波羅蜜多，不得身及身麤重，不得語及語麤重，不得意及意麤重。如是，舍利子！諸菩薩摩訶薩修行六種波羅蜜多，能凈身語意三種麤重。又舍利子！若菩薩摩訶薩從初發心，常樂受持十善業道，不起聲聞心，不起獨覺心，於諸有情起悲心，欲拔其苦，起慈心，欲與其樂。舍利子！我亦說如是菩薩摩訶薩能凈身語意三種麤重，利樂有情心力勝故。復次，舍利子！有菩薩摩訶薩修行布施、凈戒、安忍、精進、靜慮、般若波羅蜜多，凈菩提道。
尒時，舍利子白佛言：世尊！云何名為菩薩摩訶薩菩提道？
佛告具壽舍利子言：舍利子！諸菩薩摩訶薩修行六種波羅蜜多，不得身業及身麤重，不得語業及語麤重，不得意業及意麤重，不得布施波羅蜜多，不得凈戒波羅蜜多，不得安忍波羅蜜多，不得精進波羅蜜多，不得靜慮波羅蜜多，不得般若波羅蜜多，不得聲聞，不得獨覺，不得菩薩，不得如來。舍利子！是名菩薩摩訶薩菩提道。何以故？以菩提道於一切法皆不得故。復次，舍利子！有菩薩摩訶薩修行布施、凈戒、安忍、精進、靜慮、般若波羅蜜多，趣菩提道無能制者。
尒時，舍利子白佛言：世尊！何緣菩薩摩訶薩修行六種波羅蜜多，趣菩提道無能制者？
佛告具壽舍利子言：舍利子！諸菩薩摩訶薩修行六種波羅蜜多時，不著色，不著受想行識；不著眼處，不著耳鼻舌身意處；不著色處，不著聲香味觸法處；不著眼界，不著耳鼻舌身意界；不著色界，不著聲香味觸法界；不著眼識界，不著耳鼻舌身意識界；不著眼觸，不著耳鼻舌身意觸；不著眼觸為緣所生諸受，不著耳鼻舌身意觸為緣所生諸受；不著地界，不著水火風空識界；不著因緣，不著等無間緣、所緣緣、增上緣及從緣所生法；不著無明，不著行、識、名色、六處、觸、受、愛、取、有、生、老死愁嘆苦憂惱；不著布施波羅蜜多，不著凈戒、安忍、精進、靜慮、般若波羅蜜多；不著內空，不著外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空；不著真如，不著法界、法性、不虛妄性、不變異性、平等性、離生性、法定、法住、實際、虛空界、不思議界；不著四念住，不著四正斷、四神足、五根、五力、七等覺支、八圣道支；不著苦圣諦，不著集滅道圣諦；不著四靜慮，不著四無量、四無色定；不著八解脫，不著八勝處、九次第定、十遍處；不著空解脫門，不著無相、無愿解脫門；不著一切陀羅尼門，不著一切三摩地門；不著極喜地，不著離垢地、發光地、焰慧地、極難勝地、現前地、遠行地、不動地、善慧地、法云地；不著五眼，不著六神通；不著佛十力，不著四無所畏、四無礙解、大慈大悲大喜大舍、十八佛不共法；不著三十二大士相，不著八十隨好；不著無忘失法，不著住舍性；不著一切智，不著道相智、一切相智；不著預流果，不著一來、不還、阿羅漢果、獨覺菩提；不著一切菩薩摩訶薩行，不著諸佛無上正等菩提。舍利子！由是緣故，諸菩薩摩訶薩修行六種波羅蜜多增長熾盛，趣菩提道無能制者。
復次，舍利子！有菩薩摩訶薩安住般若波羅蜜多，速能圓滿一切智智。成勝智故，關閉一切險惡趣門，不受人天貧窮下賤，諸根具足，形貌端嚴，世間天人、阿素洛等，咸共尊重，恭敬供養。
尒時，舍利子白佛言：世尊！何等名為是菩薩摩訶薩所成勝智？
佛告具壽舍利子言：舍利子！是菩薩摩訶薩成此智故，普見十方殑伽沙等諸佛世界一切如來應正等覺，普聞彼佛所說正法，普見彼會一切聲聞、菩薩僧等，亦見彼土清凈功德莊嚴之相。舍利子！是菩薩摩訶薩成此智故，不起世界想，不起如來想，不起正法想，不起菩薩想，不起聲聞想，不起獨覺想，不起自想，不起他想，不起佛土想。
又舍利子！諸菩薩摩訶薩由此智故，雖行布施波羅蜜多，而不得布施波羅蜜多；雖行凈戒、安忍、精進、靜慮、般若波羅蜜多，而不得凈戒、安忍、精進、靜慮、般若波羅蜜多。諸菩薩摩訶薩由此智故，雖住內空，而不得內空；雖住外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，而不得外空乃至無性自性空。諸菩薩摩訶薩由此智故，雖住真如，而不得真如；雖住法界、法性、不虛妄性、不變異性、平等性、離生性、法定、法住、實際、虛空界、不思議界，而不得法界乃至不思議界。
諸菩薩摩訶薩由此智故，雖修四念住，而不得四念住；雖修四正斷、四神足、五根、五力、七等覺支、八圣道支，而不得四正斷乃至八圣道支。諸菩薩摩訶薩由此智故，雖住苦圣諦，而不得苦圣諦；雖住集滅道圣諦，而不得集滅道圣諦。諸菩薩摩訶薩由此智故，雖修四靜慮，而不得四靜慮；雖修四無量、四無色定，而不得四無量、四無色定。諸菩薩摩訶薩由此智故，雖修八解脫，而不得八解脫；雖修八勝處、九次第定、十遍處，而不得八勝處、九次第定、十遍處。
諸菩薩摩訶薩由此智故，雖修空解脫門，而不得空解脫門；雖修無相、無愿解脫門，而不得無相、無愿解脫門。諸菩薩摩訶薩由此智故，雖修一切陀羅尼門，而不得一切陀羅尼門；雖修一切三摩地門，而不得一切三摩地門。諸菩薩摩訶薩由此智故，雖修極喜地，而不得極喜地；雖修離垢地、發光地、焰慧地、極難勝地、現前地、遠行地、不動地、善慧地、法云地，而不得離垢地乃至法云地。
諸菩薩摩訶薩由此智故，雖修五眼，而不得五眼；雖修六神通，而不得六神通。諸菩薩摩訶薩由此智故，雖修佛十力，而不得佛十力；雖修四無所畏、四無礙解、大慈大悲大喜大舍、十八佛不共法，而不得四無所畏乃至十八佛不共法。諸菩薩摩訶薩由此智故，雖修三十二大士相，而不得三十二大士相；雖修八十隨好，而不得八十隨好。諸菩薩摩訶薩由此智故，雖修無忘失法，而不得無忘失法；雖修住舍性，而不得住舍性。諸菩薩摩訶薩由此智故，雖修一切智，而不得一切智；雖修道相智、一切相智，而不得道相智、一切相智。
諸菩薩摩訶薩由此智故，雖修一切菩薩摩訶薩行，而不得一切菩薩摩訶薩行；雖修諸佛無上正等菩提，而不得諸佛無上正等菩提。舍利子！是名菩薩摩訶薩所成勝智。諸菩薩摩訶薩由成此智，速能圓滿一切佛法，雖能圓滿一切佛法，而於諸法無執無取，以一切法自性空故。
復次，舍利子！有菩薩摩訶薩修行布施、凈戒、安忍、精進、靜慮、般若波羅蜜多，得凈五眼。何等為五？所謂肉眼、天眼、慧眼、法眼、佛眼。
尒時，舍利子白佛言：世尊！云何菩薩摩訶薩得凈肉眼？
佛告具壽舍利子言：舍利子！有菩薩摩訶薩得凈肉眼，明了能見百踰繕那；有菩薩摩訶薩得凈肉眼，明了能見二百踰繕那；有菩薩摩訶薩得凈肉眼，明了能見三百踰繕那；有菩薩摩訶薩得凈肉眼，明了能見四百、五百、六百乃至千踰繕那；有菩薩摩訶薩得凈肉眼，明了能見一贍部洲；有菩薩摩訶薩得凈肉眼，明了能見二大洲界；有菩薩摩訶薩得凈肉眼，明了能見三大洲界；有菩薩摩訶薩得凈肉眼，明了能見四大洲界；有菩薩摩訶薩得凈肉眼，明了能見小千世界；有菩薩摩訶薩得凈肉眼，明了能見中千世界；有菩薩摩訶薩得凈肉眼，明了能見大千世界。舍利子！是為菩薩摩訶薩得凈肉眼。
尒時，舍利子復白佛言：世尊！云何菩薩摩訶薩得凈天眼？
佛告具壽舍利子言：舍利子！諸菩薩摩訶薩得凈天眼，能見一切四大王眾天天眼所見，亦如實知；能見一切三十三天、夜摩天、覩史多天、樂變化天、他化自在天天眼所見，亦如實知。諸菩薩摩訶薩得凈天眼，能見一切梵眾天天眼所見，亦如實知；能見一切梵輔天、梵會天、大梵天天眼所見，亦如實知。諸菩薩摩訶薩得凈天眼，能見一切光天天眼所見，亦如實知；能見一切少光天、無量光天、極光凈天天眼所見，亦如實知。諸菩薩摩訶薩得凈天眼，能見一切凈天天眼所見，亦如實知；能見一切少凈天、無量凈天、遍凈天天眼所見，亦如實知。諸菩薩摩訶薩得凈天眼，能見一切廣天天眼所見，亦如實知；能見一切少廣天、無量廣天、廣果天天眼所見，亦如實知。諸菩薩摩訶薩得凈天眼，能見一切無想有情天天眼所見，亦如實知。諸菩薩摩訶薩得凈天眼，能見一切無繁天天眼所見，亦如實知；能見一切無熱天、善現天、善見天、色究竟天天眼所見，亦如實知。
舍利子！有菩薩摩訶薩天眼所見，一切四大王眾天乃至色究竟天所得天眼皆不能見，亦不能知。舍利子！諸菩薩摩訶薩得凈天眼，能見十方殑伽沙等諸世界中諸有情類死此生彼，亦如實知。舍利子！是為菩薩摩訶薩得凈天眼。
尒時，舍利子復白佛言：世尊！云何菩薩摩訶薩得凈慧眼？
佛告具壽舍利子言：舍利子！諸菩薩摩訶薩得凈慧眼，不見有法若有為若無為，不見有法若有漏若無漏，不見有法若世間若出世間，不見有法若有罪若無罪，不見有法若雜染若清凈，不見有法若有色若無色，不見有法若有對若無對，不見有法若過去若未來若現在，不見有法若欲界系若色界系若無色界系，不見有法若善若不善若無記，不見有法若見所斷若修所斷若非所斷，不見有法若學若無學、若非學非無學，乃至一切法若自性若差別，都無所見。舍利子！是菩薩摩訶薩得凈慧眼，於一切法非見非不見、非聞非不聞、非覺非不覺、非識非不識。舍利子！是為菩薩摩訶薩得凈慧眼。
尒時，舍利子復白佛言：世尊！云何菩薩摩訶薩得凈法眼？
佛告具壽舍利子言：舍利子！諸菩薩摩訶薩得凈法眼，能如實知補特伽羅種種差別，謂如實知此是隨信行，此是隨法行，此是無相行，此住空，此住無相，此住無愿。又如實知此由空解脫門起五根，由五根起無間定，由無間定起解脫智見，由解脫智見永斷三結，得預流果。薩迦耶見、戒禁取、疑，是謂三結。復由初得修道，薄欲貪瞋，得一來果。復由上品修道，盡欲貪瞋，得不還果。復由增上修道，盡五順上分結，得阿羅漢果。色貪、無色貪、無明、慢、掉舉，是謂五順上分結。
又如實知此由無相解脫門起五根，由五根起無間定，由無間定起解脫智見，由解脫智見永斷三結，得預流果。復由初得修道，薄欲貪瞋，得一來果。復由上品修道，盡欲貪瞋，得不還果。復由增上修道，盡五順上分結，得阿羅漢果。
又如實知此由無愿解脫門起五根，由五根起無間定，由無間定起解脫智見，由解脫智見永斷三結，得預流果。復由初得修道，薄欲貪瞋，得一來果。復由上品修道，盡欲貪瞋，得不還果。復由增上修道，盡五順上分結，得阿羅漢果。
又如實知此由空、無相解脫門起五根，由五根起無間定，由無間定起解脫智見，由解脫智見永斷三結，得預流果。復由初得修道，薄欲貪瞋，得一來果。復由上品修道，盡欲貪瞋，得不還果。復由增上修道，盡五順上分結，得阿羅漢果。
又如實知此由空、無愿解脫門起五根，由五根起無間定，由無間定起解脫智見，由解脫智見永斷三結，得預流果。復由初得修道，薄欲貪瞋，得一來果。復由上品修道，盡欲貪瞋，得不還果。復由增上修道，盡五順上分結，得阿羅漢果。
又如實知此由無相、無愿解脫門起五根，由五根起無間定，由無間定起解脫智見，由解脫智見永斷三結，得預流果。復由初得修道，薄欲貪瞋，得一來果。復由上品修道，盡欲貪瞋，得不還果。復由增上修道，盡五順上分結，得阿羅漢果。
又如實知此由空、無相、無愿解脫門起五根，由五根起無間定，由無間定起解脫智見，由解脫智見永斷三結，得預流果。復由初得修道，薄欲貪瞋，得一來果。復由上品修道，盡欲貪瞋，得不還果。復由增上修道，盡五順上分結，得阿羅漢果。舍利子！是為菩薩摩訶薩得凈法眼。
復次，舍利子！諸菩薩摩訶薩得凈法眼，能如實知如是一類補特伽羅由空、無相、無愿解脫門起五根，由五根起無間定，由無間定起解脫智見，由解脫智見能如實知所有集法皆是滅法。由知此故，得勝五根，斷諸煩惱，展轉證得獨覺菩提。舍利子！是為菩薩摩訶薩得凈法眼。
復次，舍利子！諸菩薩摩訶薩得凈法眼，能如實知此菩薩摩訶薩最初發心修行布施波羅蜜多，修行凈戒、安忍、精進、靜慮、般若波羅蜜多，成就信根、精進根及方便善巧故，思受身增長善法。是菩薩摩訶薩或生剎帝利大族，或生婆羅門大族，或生長者大族，或生居士大族，或生四大王眾天，或生三十三天，或生夜摩天，或生覩史多天，或生樂變化天，或生他化自在天，住如是處成熟有情，隨諸有情心所愛樂，能施種種上妙樂具，亦能嚴凈種種佛土，亦以種種上妙供具供養恭敬，尊重贊嘆諸佛世尊，不墮聲聞、獨覺等地，乃至無上正等菩提，終不退轉。舍利子！是為菩薩摩訶薩得凈法眼。
復次，舍利子！諸菩薩摩訶薩得凈法眼，能如實知此菩薩摩訶薩於無上正等菩提已得受記，此菩薩摩訶薩於無上正等菩提正得受記，此菩薩摩訶薩於無上正等菩提當得受記；此菩薩摩訶薩於無上正等菩提得不退轉，此菩薩摩訶薩於無上正等菩提猶可退轉；此菩薩摩訶薩已住不退轉地，此菩薩摩訶薩未住不退轉地；此菩薩摩訶薩神通已圓滿，此菩薩摩訶薩神通未圓滿；此菩薩摩訶薩神通已圓滿故，能往十方殑伽沙等諸佛世界供養恭敬，尊重贊嘆一切如來應正等覺及諸菩薩摩訶薩眾；此菩薩摩訶薩神通未圓滿故，不能往十方殑伽沙等諸佛世界供養恭敬，尊重贊嘆一切如來應正等覺及諸菩薩摩訶薩眾；此菩薩摩訶薩已得神通，此菩薩摩訶薩未得神通；此菩薩摩訶薩已得無生法忍，此菩薩摩訶薩未得無生法忍；此菩薩摩訶薩已得殊勝根，此菩薩摩訶薩未得殊勝根；此菩薩摩訶薩已嚴凈佛土，此菩薩摩訶薩未嚴凈佛土；此菩薩摩訶薩已成熟有情，此菩薩摩訶薩未成熟有情；此菩薩摩訶薩已得大愿，此菩薩摩訶薩未得大愿；此菩薩摩訶薩已得諸佛共所稱譽，此菩薩摩訶薩未得諸佛共所稱譽；此菩薩摩訶薩已親近諸佛，此菩薩摩訶薩未親近諸佛；此菩薩摩訶薩壽命無量，此菩薩摩訶薩壽命有量；此菩薩摩訶薩當得無上正等菩提時苾芻僧無量，此菩薩摩訶薩當得無上正等菩提時苾芻僧有量；此菩薩摩訶薩當得無上正等菩提時有菩薩僧，此菩薩摩訶薩當得無上正等菩提時無菩薩僧；此菩薩摩訶薩專修利他行，此菩薩摩訶薩兼修自利行；此菩薩摩訶薩有難行苦行，此菩薩摩訶薩無難行苦行；此菩薩摩訶薩為一生所系，此菩薩摩訶薩為多生所系；此菩薩摩訶薩已住最後有，此菩薩摩訶薩未住最後有；此菩薩摩訶薩已坐妙菩提座，此菩薩摩訶薩未坐妙菩提座；此菩薩摩訶薩無魔來嬈，此菩薩摩訶薩有魔來嬈。舍利子！是為菩薩摩訶薩得凈法眼。
尒時，舍利子復白佛言：世尊！云何菩薩摩訶薩得凈佛眼？
佛告具壽舍利子言：舍利子！諸菩薩摩訶薩菩提心無間，入金剛喻定，得一切相智，成就佛十力、四無所畏、四無礙解、大慈大悲大喜大舍、十八佛不共法等無量無邊不可思議殊勝功德，尒時成就無障無礙解脫佛眼。諸菩薩摩訶薩由得如是清凈佛眼，超過一切聲聞、獨覺智慧境界，無所不見，無所不聞，無所不覺，無所不識，於一切法，見一切相。舍利子！是為菩薩摩訶薩得凈佛眼。舍利子！諸菩薩摩訶薩要得無上正等菩提，乃得如是清凈佛眼。
舍利子！若菩薩摩訶薩欲得如是清凈五眼，當勤修習布施、凈戒、安忍、精進、靜慮、般若波羅蜜多。何以故？舍利子！如是六種波羅蜜多摠攝一切清凈善法，謂聲聞善法、獨覺善法、菩薩善法、如來善法。舍利子！若正問言何法能攝一切善法，應正答言甚深般若波羅蜜多。何以故？舍利子！甚深般若波羅蜜多是諸善法生母、養母，能生能養布施、凈戒、安忍、精進、靜慮、般若波羅蜜多及五眼等無量無邊不可思議勝功德故。舍利子！若菩薩摩訶薩欲得如是清凈五眼，當學般若波羅蜜多。舍利子！若菩薩摩訶薩欲得無上正等菩提，當學如是清凈五眼。舍利子！若菩薩摩訶薩能學如是清凈五眼，定得無上正等菩提。