佛以一音而演說法，故一切法同此一音，三世諸佛此一音，六代祖師此一音，天下老和尚此一音。吾有正法眼藏，分付摩訶迦葉，乃此一音；正法眼藏向這瞎驢邊滅卻，亦此一音；以至風動林響、泉鳴谷應亦此音；雷霆霹靂、雨雹交橫亦此音；人語市聲、鵓鳩虵蟆、倉庚寒蟬亦此音；麻三斤、庭前柏樹子、得髓得皮、老兄未徹、拄杖子聝跳上三十三天、觀音胡餅卻是饅頭，無非此音。以至一切語言、銅鑼盛油、銀椀盛雪、鷓鴣啼華、珊瑚撐月、不落不昧、通身徧身、將心與汝安、吸盡西江水，亦無非此音。不作此音會，而作語言謷訛，妄生分別，無有是處。
昔楊岐以此音簧鼓天下，至圓悟大禪師，此音益震。師因頻呼小玉之音與檀郎認得之音，然後大唱此音，不數德山歌，壓倒云門曲。凡樓子！我若無心之音，及盤山紅輪西去之音，皆當立下風，盡是老凍膿。所以於建炎中興天子前奏此一音，四海寂默而無敢鳴；云居安樂堂上擅此一音，眾人憎嫉而無敢和。且道此老子乘誰恩力，得恁麼奇特？昔孔子窮於陳蔡之間，左據槁木，右擊槁枝而歌。焱氏之風，有其具而無其數，有其聲而無宮角，木聲與人聲，犁然有當於人之心，乃曰今之歌者其誰乎？是亦此音，而世未之知也，圓悟老師其知之矣！
予蚤事佛監，晚見老師，叩此一音，更無別調。學徒若平亦唱師家曲者，集師語要，將以刊行，求為序篇，以冠卷首。若知此音，則圓悟老師功不浪施；若不知此音，而以語言文字求會解者，是人行邪道，不能見老師云。
圓悟禪師克勤嘗被遇今上皇帝，對揚正法眼藏，其道盛行。僧若平鳩工聚材，欲以師法語傳諸天下，以待後學，托嚴州天寧老元弼丐予為叙。吁！此果師之本旨哉？
予聞師常偃處一室，坐斷語言，轉無上法輪，不容擬議，揚眉開口，立便喪身，才涉廉纖，老拳隨起。每舉到不與萬法為侶公案，已是拖泥帶水，落第二義。今乃欲裒集其平昔咳唾之音，鋪陳而揄揚之，師其聞而有不釋然者乎？雖然師之不得已而有言，我知之矣。譬彼時雨，隨物濟潤，遐陬僻處，枯根蠹芽，若大若小，各各沾足，而太虛空本自無相，亦無有作。觀覽于斯者，宜得之言意之表。此集之行，在在處處當有神物護持云。
