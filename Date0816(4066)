又解脫者，名曰甚深至真解脫者即是如來。
前已廣上八味竟也，此下更舉別義，是二乘所不能入者也。此總嘆甚深不可見也。
又解脫者，名無舍宅至真解脫者即是如來。
雜舉眾德，隨所樂入而解釋也。
又解脫者，名斷一切至無漏善法，斷塞諸道。
僧宗曰：斷邪見諸道也。
所謂若我、無我、非我、非無我僧宗曰：我者，常見；無我者，斷見也。非我非無我者，此第四家計也，闕第三家。第三家云亦我，則不同第一家，亦非我，復不同第二家。所言不同者，謂不全同，乃片同耳。今第四家復異第三家也。言非我者，不同第三家斥我也。言非無我者，不同第三家斥無我也。雖有此言，及其撿核，亦不得異第三家之也。
唯斷取著，不斷我見至真解脫者即是如來。
僧宗曰：生死非我，橫生我心，此是取著，應斷也。佛性是理，不斷此也。
僧亮曰：常樂我凈是一實，又解脫眾苦是二實，故名不空空。
空空者，名無所有至實無解脫，故名空空。
僧亮曰：尼揵所計解脫，無常樂我凈一空，又非解脫二空也。名無所有者，體是無常，又非解脫，無所有者也。
真解脫者則不如是至而復無有水酒等實。
僧宗曰：水酒瓶者，為不空空譬也。乃可無水而器不空，明涅盤乃空無生死耳，而常果不空也。
解脫亦爾，不可說色至誰受是常樂我凈者。
僧宗曰：垂形六道，處處見色也。
以是義故，不可說空及以不空至如來即是涅盤。
僧亮曰：本未釋之，貪是結本，相名貪境也。貪與所貪，系縛三有，一切煩惱由之而起，故生死之數，因果無窮；永斷貪故，次第而滅，一切解脫。
一切眾生怖畏生死至阿耨多羅三藐三菩提。
僧亮曰：上廣說解脫，令人歸也。法相有三。何者？法相常定，貴其先覺。先覺者，歸佛也。所覺者妙，歸法也。非法不得名覺也。小覺諸法非我假用，境智合用，生死可除。識其合用，歸僧也。歸說行始，此明其終，終得盡苦，名解脫也。
迦葉菩薩白佛言：世尊至非是聲聞、緣覺所知。
僧亮曰：涅盤一法具二也。二言俱在當也。佛法僧常者，常即涅盤，常名是一，而三事即涅盤。
僧宗曰：如三歸之異者，當知涅盤似不一體，欲令如來釋會三歸，所以體一而義異之旨也。佛以眾生畏生死故，為說三名，非所以別體也。有法名一義異者，此更開釋所以得有施三名之竟也。夫施設名義，自有多涂，如佛法僧常，是名一而三義是異，佛以覺為義也。法名不覺者，法以軌為義，非覺義也。涅盤名解脫者，即是無累，彼自有釋義也。今解脫者，是翻彼義釋也。虛空名非善者，非善非惡也，此證名義俱異者矣。我昔告彼提者，引證三歸名義不應一也。就別體法僧，則體、義俱異。今就佛上，則其體雖一，逐義為三，不可以體一故，使義不得三也。謂義有三，欲令體亦別也。說一為三者，隨方設化，說法不同，三歸亦爾也。
迦葉復言：如佛所說至真解脫者即是如來。
僧亮曰：生滅聚積，名身也；分別苦樂，名智也；涅盤無此，故名舍也。誰受安樂者，上說種種樂，明非受樂，故發問也。身得安樂者，有食有身，有識分別，名為苦也；無食無身，不生分別，名為樂也。無受樂者，無受理圓，不可以方事喻也。此中諸譬，皆是少分耳。
僧宗曰：食已悶者，行地之時，貪嗜五欲，譬之於食；為惑所蔽，如心悶也。出外欲吐者，標心離苦義，言出耳。欲除煩惱，吐已還者，修道斷結，功登果就，俯入生死，譬如還也。同伴問者，如迦葉今所問也。若言差者，如來解釋果地之妙極也。顯別昔曰舍身舍智，言虛不實也。
迦葉復言：不生不滅至如來之性即是解脫。
慧朗曰：迦葉因釋解脫，有此句也。故以為難，請重釋也。
佛告迦葉：善男子！是事不然至不可以譬烏鵲之音。
僧亮曰：以鳥譬鳥，以聲譬聲，遍取同鳥，不得相比也。分取可譬佛聲也。
爾時，佛贊迦葉：善哉！善哉至知諸法性皆亦如是。
僧亮曰：以是因緣者，少分因緣也。無能匹者，非遍喻也。為喻者，少分也。
迦葉復言：云何如來至成就滿故，名大般涅盤。
僧亮曰：凡圣不可相譬，若分取，可借凡以明圣也。雖不具足者，逆罪有二種：一者、但以心重，為不具足；二者、以心重事重為具足。
迦葉菩薩白佛言：世尊至當作如是護持正法。
智秀曰：迦葉領旨，佛贊述也。