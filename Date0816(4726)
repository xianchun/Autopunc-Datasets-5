如是我聞：
一時，佛在拘夷城力士生地，熙連河側堅固林雙樹間，與八百億比丘，前後圍繞。二月十五日，臨般泥洹，時諸眾生各各悅樂，自計清凈，無疑厭想。忽自覺悟：今日如來、應供、等正覺哀愍世間，覆護世間，為世間歸，等觀眾生，如視一子。恬淡寂滅大牟尼尊告諸眾生今當滅度，諸有疑難，皆應來問，為最後問。如是覺已，各懷憂戚。
爾時，世尊從其面門放種種光：青、黃、赤、白、頗梨、紅色，明耀殊特，普照三千大千世界，乃至十方一切佛土。六趣眾生其蒙光者，罪垢諸惱皆悉除滅，咸皆悲慟，淚下如雨，更相謂言：怪哉仁者！世間虛空。怪哉仁者！眾生福盡。怪哉仁者！苦法增長。如來不久當般泥洹，一何駃哉！世間虛空。一何駃哉！世間眼滅。我等當共疾往詣佛，禮拜供養，勸請世尊不般泥洹，住壽一劫，若過一劫。若佛泥洹，誰為我等親善慈導？誰為我等救諸厄難？是故仁等有所不了，當詣如來諮決所疑。
爾時，大地六種震動，時八百億比丘皆阿羅漢，心得自在，所作已辦，離諸煩惱，降伏諸根。譬如大龍，成就空慧，逮得己利；如栴檀林，以為眷屬，功德具足，為佛真子。其名曰：尊者迦旃延、尊者薄拘羅、尊者優波難陀等。是諸比丘晨用楊枝澡漱清凈，時有妙光來照其身，如日初出，照青樹葉，赤脈悉現。此諸比丘亦復如是，舉身支節一切毛孔血流如雨，心大苦痛。哀愍安樂諸眾生故，欲發大乘方便密教故，教化因緣故，疾澡漱訖，來詣佛所，稽首禮足，繞百千匝，恭敬問訊，於一面住。
復有二十五億比丘尼皆阿羅漢，心得自在，所作已辦，離諸煩惱，降伏諸根。譬如大龍，成就空慧，逮得己利。其名曰：拘鄰女須跋陀羅比丘尼、優婆難陀比丘尼、海智比丘尼等。如日初出，照青樹葉，赤脈悉現。此諸比丘尼亦復如是，舉身支節一切毛孔血流如雨，心大苦痛。哀愍安樂諸眾生故，欲發大乘方便密教故，教化因緣故，來詣佛所，稽首禮足，繞百千匝，恭敬問訊，於一面住。
復有諸比丘尼皆是菩薩，人中雄猛，得十地行，教化因緣故，現為女身，游四無量，能現為佛，種種變化。
復有一河沙菩薩摩訶薩，人中雄猛，一切功德皆已具足，以方便身深樂大乘，正向大乘，饑虛大乘，貪求大乘，渴仰大乘，善能隨順一切世間，未度者度，未脫者脫。於無數劫修習凈戒度脫眾生，於無數劫修習凈戒安慰眾生，於無數劫修習凈戒興隆三寶，於無數劫修習凈戒轉正法輪，於無數劫修習凈戒成大莊嚴，於無數劫修習凈戒行處堅固，如是等無量功德皆悉成就，等觀眾生，如視一子。其名曰：海德菩薩、無盡智菩薩等。如日初出，照青樹葉，赤脈悉現。此諸菩薩亦復如是，舉身支節一切毛孔血流如雨，心大苦痛。愍念安樂諸眾生故，欲發大乘方便密教故，教化因緣故，來詣佛所，稽首禮足，繞百千匝，恭敬問訊，於一面住。
復有二河沙五戒優婆塞，深樂一切諸對治法：苦、樂，常、無常，我、非我，空、非空，依、無依，眾生、非眾生，、非，吉、非吉，有為、無為，泥洹、非泥洹。深樂如是對治之法，欲聞妙義，闡揚大法，於無數劫凈修梵行而無毀失，欲行大乘，為人廣說，修習凈戒，欲學堅固大乘，欲學隨順世間，欲學度脫世間，欲學興隆三寶，欲學轉法輪，欲學大莊嚴，如是無量功德具足，等觀眾生，如視一子。其名曰：光無垢稱王優婆塞、善德優婆塞。如是等二河沙優婆塞，於晨朝時，為供養如來故，人人各作五千栴檀床帳、沉水床帳、眾寶床帳、天香床帳、郁金香華床帳等，其諸床帳悉以牛頭栴檀香薰莊嚴，種種奇妙七寶校飾，金繩羅網以覆其上。青色青光、黃色黃光、赤色赤光、白色白光、紅色紅光、頗梨色頗梨光、如意珠色如意珠光，以如是等雜色莊嚴，殊勝希有。周匝障幔皆以七寶羅網羅覆其上，周回四面懸眾寶幡，種種雜香以涂其上，金鏤織成以為垂帶。其寶帳內種種異色莊嚴如上，七寶織成以為茵蓐，柔軟香薰以敷其內。一一床帳各載以寶車，其車嚴好，七寶莊嚴，前後皆有寶幢幡蓋，一一幡蓋皆以七寶羅網，青黃赤白七寶莊嚴，及四種華：優鉢羅、鉢曇摩、拘牟頭、分陀利，亦以七寶校飾如前，結眾雜寶以為華鬘，鮮好白㲲圖畫如來本生之像，表現菩薩從初發意至于成佛，中間受身種種苦行無不記列。
俠道兩邊作眾伎樂，其諸樂器皆用七寶，其音和雅，皆出無常、苦、空之音，咸言：怪哉！世間虛空。悲號泣淚，聲振天地。為供養故，各齎名華、細末、雜香，又辦種種上味之食，用山澗水，然以香薪，令食細軟，香味具足；又於堅固林內外掃灑，布七寶沙，香薰寶衣以覆其上。周回敷置三十二行師子之座，皆以七寶莊嚴，雕文刻鏤，五色晃曜，眾妙雜香用薰其座，七寶茵蓐以敷其上。眾事辦已，而作是念：一切眾生有所須欲，我悉施與，衣服、飲食、財物、珍寶、國城、妻子、頭目、髓腦、血肉、肌體，貧富貴賤，隨其所須，各令充足，唯除色欲、毒藥及害生等不凈之施。
是諸優婆塞發菩薩心而作是念：我等持是床帳、寶車、眾物供具施佛及僧，是為最後供養大施。各作是念：佛及大眾受我供已，今日如來當般泥洹。作是念已，其心悲亂。譬如日出，照青樹葉，赤脈悉現。諸優婆塞亦復如是，舉身毛孔血流如雨，身心毒痛，悲泣流淚。又於堅固林側施大帳幔，七寶莊校，高廣嚴好，上際虛空，於其帳內立七寶舍。饌具畢已，來詣佛所，稽首佛足，幢蓋供養，遍滿虛空，燒香散華，猶如云雨，咸皆悲慕，哀動天地，撫臆號叫，淚下如雨，更相謂言：怪哉仁者！世間虛空。一何駃哉！世間眼滅。頭面著地，同聲請佛：愿佛及僧哀愍我等，與諸大眾俱受我請，受我請已，當般泥洹，令我等飯佛大眾，得最後施福。世尊知時，默然不受。如是三請，佛亦默然。
時諸優婆塞一切望絕，愁憂苦惱，猶如慈父唯有一子，卒病命終，送殯而還，愁憂苦惱。諸優婆塞愁憂苦惱亦復如是，作禮而起，於一面住。
復有三河沙優婆夷，皆持五戒，功德具足，現為女像，化度眾生，呵責己身猶如四蛇，八萬戶蟲侵食其體；是身臭穢，貪欲所惑，譬如死尸，無一可樂；是身不凈，九孔常漏。血肉筋骨共相依假以為偽城，手足支節以為卻敵，爪齒耳目以為寮孔，幻偽心法以為寮障，放逸調慢以為樓觀，惡賊意王居其城內，貪利蕩逸，馳騁六境。如此賊城，諸佛所棄，愚夫所樂，貪欲、瞋恚、愚癡羅剎依止其中。如伊蘭叢林無可愛樂，聚沫芭蕉無有堅固，電光、野馬、呼聲之響，水月幻化，如海濤波，駃流立草，須臾不住，丘塚叢林穢惡充滿，狐狼、鵰鷲、鳥鵄、餓狗、諸惡蟲輩競止其中。如此穢身，安可堪處？若以一毛渧大海水，尚可知數，此毒樹身四百四病，無量眾穢不可稱計，如世尊說譬喻：天下草木斬以為籌，大地土石末為微塵，猶可知數；此身不凈，無量雜惡，其數過是，是身暴害，滅諸善法。是等優婆夷能舍此身，猶如棄唾，習行空行、無相、無作，深樂大乘，常為人說。其名曰：耆婆尸利優婆夷、勝鬘優婆夷、毗舍佉優婆夷等，於晨朝時，光明照已，即覺斯瑞，便各疾辦眾供養具倍勝於前，來詣佛所，頭面著地，請佛及僧，世尊不受，愁憂苦惱，在一面住。
復有四河沙諸離車童子，在毗舍離城內并外來者，及閻浮提邊國諸王大臣，俱樂正法，淳修戒行，眾德成就，伏諸異學及亂法者。普能惠施無畏之法，為眾演說無盡法藏；悉能修習諸佛所說甘露妙法，摧伏眾魔外道邪論；自持律行，令持戒僧得力安隱；自持律行，樂聽大乘，為人廣說，普慈愍傷一切眾生，德皆如上。其名曰：凈離垢藏離車童子、常快凈離車童子、水離垢凈離車童子等。是諸離車各辦八十四億栴檀床帳、沉水床帳、郁金床帳、栢木床帳、兜樓香木床帳，亦各八十四億雕文刻鏤，七寶莊嚴，五色光耀，嚴飾如前。各辦八萬四千寶馬、八萬四千大象王、八萬四千四馬寶車，悉以神珠明寶絞絡莊飾，端嚴姝妙，行如疾風。又辦八萬四千明月神珠，晝夜常明，幢蓋幡華、大寶帳幔、白疊圖像，次第如前。其寶華蓋廣一由旬，彩畫細疊以為圖像三十二由旬，其幔高顯各百由旬，其幡各長一千由旬，七寶莊校，嚴飾如前。其飯香氣薰一由旬，敷置床座於堅固林，供具悉備，來詣佛所，稽首請佛，頭面禮訖，於一面住。
復有閻浮提內大長者五河沙，深樂正法，淳修戒行，眾德成就，伏諸異學及亂法者，深樂大乘。其名曰：月光王、薝卜華首長者、法首長者。如是等長者子及長者女五河沙，於晨朝時承佛威神，辦眾供具倍復勝前，來詣佛所，稽首請佛，頭面禮足，於一面住。
復有毗舍離王內外眷屬及閻浮提主、大小城邑聚落野人君主，除阿闍世、其余諸王，月離垢藏王、日離垢王等，六河沙各將一百八十萬億眷屬，皆悉勇健，力如龍象，行如疾風，深樂正法，淳修戒行，眾德成就，伏諸異學及亂法者。所作供具轉倍勝前，來詣佛所，稽首請佛，頭面禮足，於一面住。
復有閻浮提主、大小諸王夫人婇女七河沙，除阿闍世王夫人婇女皆厭患女身，修行空行，深樂大乘，廣為人說，所修功德悉如前說。諸優婆夷其名曰：三界妙夫人、念德夫人等。所作供具倍復勝前，於晨朝時，來詣佛所，稽首請佛，頭面禮足，於一面住。
復有八河沙諸天眾俱，普明天子等，皆樂大乘，廣為人說，修行凈戒，渴仰大乘。諸眾生類樂大乘者，以大乘法斷其渴仰，修行凈戒，貪樂大乘，堅固大乘，覺悟大乘，於大乘法不起嫉慢，伏諸異學及亂法者。護持正法，修行凈戒，隨順世間，未度者度，未脫者脫，欲轉法輪，欲興隆三寶，永使不絕，欲建大莊嚴，如是等無量功德皆悉具足，等慈眾生，猶如一子。
是諸天等於晨朝時，光明照已，覺斯瑞相，咸作是念：如來不久當般泥洹。來詣佛所，見眾供具，各相謂言：汝等觀彼人間供養，莊嚴殊特，與天無異，供養如來為最後供，種種飯食供佛及僧，最後大施，而今世尊悉皆不受。諸仁者！我等今日亦當為佛及僧并諸眷屬為最後施，成大施度。如來及僧并諸眷屬哀受我等最後供施，當般泥洹。佛世難值，最後施度倍復甚難。怪哉仁者！世間虛空。一何駃哉！世間眼滅。是諸天眾咸作是念：我等亦當供養如來。即辦供具倍勝人間。床帳、車乘、幢幡、華蓋、圖像、帳幔，悉以天香、天繒、天寶莊嚴校飾。供具辦已，來詣佛所，稽首禮足，繞百千匝，恭敬問訊，於一面住。
復有九河沙諸龍王從四方來，其名曰：和修吉龍王、難頭、優鉢難陀龍王等。眾德具足，哀愍世間，於晨朝時，光明照已，各作是念：如來不久當般泥洹。辦眾供具倍勝人天，來詣佛所，稽首請佛，繞百千匝，於一面住。
復有十河沙諸鬼神王、毗沙門等一切鬼王，所作供養悉皆如前，來詣佛所，稽首請佛，繞百千匝，於一面住。
復有二十河沙伽留羅王、龍怨伽留羅王等，三十河沙揵闥婆王、那羅達揵闥婆王等，四十河沙緊那羅王、快見緊那羅王等，五十河沙摩睺羅伽王、大快見摩睺羅伽王等，六十河沙阿修羅王、游空阿修羅王等，七十河沙陀那婆王、法水離垢勝王等，八十河沙羅剎王、廣怖畏羅剎王等，九十河沙叢林主王、樂香叢林主王等，千河沙持咒王、大幻持咒王等，一億河沙欲色眾、善現欲色等，百億河沙天女眾、藍婆天女等，千億河沙負多王、宿君坻負多王等，百千億河沙天子、四天王等，百千億河沙風神王，一億河沙樂云雨神王，一切世間寂靜云雨王。是諸王等，於晨朝時，光明照已，覺斯瑞相，各作是念：如來不久當般泥洹。雨眾供具倍勝人天，來詣佛所，稽首請佛，繞百千匝，於一面住。
復有二十河沙香象王、金色紺眼象王等。是諸象王隨其力能，於雪山中取眾香藥草，及諸名華：優鉢羅、鉢曇摩、拘牟頭、分陀利華等，大如車輪，及山川水陸所生諸華，以用莊嚴床帳供具。悲鳴號吼，聲震天地：一何駃哉！世間虛空。一何駃哉！世間眼滅。來詣佛所，頭面禮足，於一面住。
復有三河沙師子王、大震吼師子王等，皆於眾生普施無畏。及諸鳥王：迦蘭陀鳥、迦陵頻伽鳥王等，所作供養悉如象王。復有諸牛羊王，詣堅固林，出好香乳，一切坑池，乳皆流溢。復有諸蜜蜂王，皆以香蜜盈滿其中。如是等比，數如河沙，悉詣佛所，頭面禮足，於一面住。
復有萬河沙五通神仙與四天下一切眾仙俱。忍辱仙人等作種種神力，所作供養悉倍勝前，來詣佛所，以發布地，稽首佛足，於一面住。
爾時，十六大國比丘、比丘尼，唯除尊者大迦葉、尊者阿難二眾，余者悉集滿一由旬，悉皆如前。比丘、比丘尼眾於晨朝時來詣佛所，稽首佛足，繞百千匝，於一面住。
復有萬河沙諸小山神王、大山神王、世界中間諸鬼神王、須彌山神王，食諸樹葉華果種種生類，皆有神力，放大光明，來詣佛所，稽首禮足，於一面住。
復有百千萬河沙八大河、大海、大地諸神天子，大小諸王皆有神力，放大光明，蔽於日月。於堅固林出甘露水，滿熙連河，微流清徹，處處皆作七寶階道，令諸會眾飲之無厭。
爾時，力士生地，北面南向，有自然善法重閣講堂，文飾刻畫，七寶莊嚴，五色光耀，清泉浴池、華果園林亦自化成。譬如忉利天歡喜之園，甚可愛樂。其諸天、人、阿修羅悉睹如來泥洹之相，咸皆悲感，愁憂嘆息。
復有一億阿僧只四天王、諸天子皆悉來會，各相謂言：汝等觀此天、人、阿修羅為最後供養如來故，作此勝妙殊特供具、種種飲食，佛與大眾受彼施已，當般泥洹，我等亦當辦眾供具，倍勝於彼。皆用天華、天香、天食、曼陀羅華、摩訶曼陀羅華、迦拘羅華、摩訶迦拘羅華、曼殊沙華、摩訶曼殊沙華、散多那華、摩訶散多那華，如是等種種天華及諸天香，以成供具，來詣佛所，稽首請佛，於一面住。釋提桓因與阿僧只三十三天眾所作供養，乃至第六天王與諸眷屬所作供養轉倍勝前。除四無色及色有無想天，其余諸天亦辦供具轉倍勝前。
爾時，娑婆世界主梵天王與諸梵天子無量眷屬，各放身光，遍四天下，欲界人天身諸光明皆蔽不現，普雨天衣及天名華，供辦天食，一一天幢、天幡、天蓋從堅固林上至梵天。辦眾具已，來詣佛所，稽首請佛，於一面住。
復有毗摩質多羅阿修羅王與無量阿修羅眷屬俱，放身光明，遍四天下，釋提桓因及諸梵王身諸光明皆蔽不現，亦辦飯食及眾供具，其諸寶蓋悉皆彌覆小千世界。辦眾供已，來詣佛所，稽首請佛，於一面住。
爾時，天魔波旬與無量魔天女眾俱，即以神力普開一切諸地獄門，隨彼地獄眾生有所愿樂，皆給濟之。又復普告地獄眾生言：汝等當念如來、應供、等正覺作最後隨喜，此是汝等力所堪能修行福利，當令汝等長獲安樂，永得解脫地獄楚毒。以如來威神故，令魔波旬心轉調伏，與眷屬俱，皆悉莊嚴兵仗、刀劍、弓箭、金鎚、鉞斧、羂索、長鉤、斗戰眾具。地獄眾生長夜癡冥，遠離正法，受諸苦痛，城郭門戶盛火熾然，興云大雨，令火悉滅。
爾時，地獄眾生離苦獲安；離苦獲安已，一一諸魔與其眷屬辦眾供具倍勝於前，來詣佛所，稽首請佛：唯愿世尊哀受我供！受我供已，其有善男子、善女人稱摩訶衍名者，若真若偽，我等皆當為是人等作無畏之護，而說是咒：
是咒能令諸亂心者得深妙定，是咒能令諸恐怖者離諸恐怖，是咒能令為法師者辯才無斷，是咒悉能降伏外道。諸有能護正法者，為是咒所護，如佩神劍。我此咒術所說誠諦，其有人能持此咒者，若在曠野，兇害、毒獸、水火難等，若持若說，眾難悉除，如龜藏六。我等今日皆悉以離諸魔諂曲，惟愿世尊哀受我供，愿并印可所說神咒！
爾時，世尊即告魔言：我不受汝飯食供養，為安隱一切眾生故，今當受汝神咒法施。如是三請，世尊亦三默然不受。時魔波旬及魔天女稽首佛足，於一面住。
復有大自在天王與無量大力諸天子俱，放大光明，遍照三千大千世界，梵釋諸天乃至阿修羅眾身諸光明悉蔽不現。辦眾供具倍勝於前，華蓋光明遍照三千大千世界，百億日月悉如聚墨，光明不現。
東方去此無數阿僧只河沙佛土微塵佛剎，有世界名意樂美音，佛號虛空等如來、應供、等正覺，在世教授，告第一聲聞菩薩，名曰大身：善男子！西方有世界名曰娑婆，佛號釋迦牟尼如來、應供、等正覺，臨當滅度。持此國土滿鉢香飯，香徹三千大千世界，并以我心現彼大眾。彼如來受我飯已，當般泥洹。又持眾寶床帳供具獻彼如來，汝等并自請決所疑。
是時，大身菩薩稽首佛足，右繞訖，合掌受教，與無數阿僧只菩薩摩訶薩俱，來向此娑婆世界。爾時，三千大千世界地普大動，時會大眾釋、梵、四天王、魔王、阿修羅及大力諸天見此地動，舉身毛豎，各自見身光明不現，悉如聚墨。
爾時，大眾一切驚起，文殊師利童子告諸釋、梵、護世、魔王、諸天王言：汝等勿怖！汝等勿怖！東方去此無數阿僧只河沙國土微塵佛剎，有世界名意樂美音，佛號虛空等如來、應供、等正覺，告第一聲聞菩薩：汝行詣娑婆世界，有佛號釋迦牟尼如來、應供、等正覺，臨當滅度，供飯彼佛及比丘僧，汝等并自請決所疑。
即時大身菩薩稽首佛足，右繞訖，合掌受教，與無央數阿僧只菩薩摩訶薩俱，來詣此娑婆世界，放身光明故，令汝等光明悉蔽不現。彼虛空等如來、應供、等正覺供養世尊故，遣菩薩來，汝等皆當一心隨喜。
時釋梵天王及諸大眾即復嘆曰：何其怪哉！世間虛空，如來不久當般泥洹。一何駃哉！世間眼滅。皆悉舉聲哀號悲哭。
時彼大身菩薩摩訶薩與無量阿僧只諸菩薩俱，從意樂美音佛土各各遍身放大光明，來詣娑婆世界。其大身菩薩舉身毛孔光明，化為無量雜種蓮華，一一華上各有七百八十萬城，高廣嚴好。其城七重，城各七寶閻浮檀金以為卻敵。其卻敵上列植寶樹，其樹悉生眾寶蓮果，皆以金繩連綿樹間，以七寶網重羅樹外，微風吹動，作五音聲，其音和雅，猶如天樂，人民安隱，快樂自在。
其城外有七寶池周匝圍繞，八功德水湛然充滿，不冷不熱，微流清凈，皆生四種七寶蓮華，大如車輪，青黃赤白，五色光耀，乘七寶船游戲其中。又其城內亦有浴池，四種蓮華大如車輪，五色嚴好。其池四邊以黃金、白銀、琉璃、頗梨，面各一寶，互相映發，玫瑰為底，布以金沙。一一浴池各有十八黃金梯陛，種種雜寶校飾莊嚴；梯陛中間皆以閻浮檀金為芭蕉樹，列植道側。天優鉢羅、鉢曇摩、拘牟頭、分陀利華，大如車輪，遍覆池上，異類眾鳥游戲其中。其浴池上悉有種種天香華樹，四方風吹，遍散池上，其水香凈，如天栴檀。
其城內外有八萬四千大王，一一諸王各有無量夫人婇女五欲自娛。人民舍宅各四由旬，垣墻七重，悉皆七寶，亦各自有園觀浴池，五欲快樂，隨意游居，無有適主。其地柔軟，散五色華，薰以天香。又復彼處無有聲聞、緣覺之名，淳一大乘。一一華上皆有大王處師子座，寶機承足，眾寶帳幔彌覆其上，以大乘法化度眾生。其諸眾生悉在華上聽受大乘，書持誦念，如說修行。大身菩薩毛孔光明，神通變化，其余菩薩亦復如是。
時諸眾生無有欲樂，但有憂惱悲泣，隨路漸漸行詣拘夷大城，各相謂言：汝等觀此天人供養殊特之事，諸來菩薩亦辦供具，眾味飯食鮮潔香美，無可為喻。大身菩薩與諸眷屬從身毛孔出寶蓮華，所齎飯食供佛及僧，其飯香氣普薰三千大千世界，眾生聞者，一切煩惱皆悉除滅，蓮華、寶帳、幢幡、華蓋一切供具無可為喻。從其本國來向此土，乘虛而至，猶若高臺，一切眾生無不悉見。大身菩薩及諸眷屬設眾供養，倍過諸天，唯除如來光明，梵釋諸天光蔽不現。彼諸菩薩其身毛孔皆雨蓮華，其花香薰普遍三千大千世界，諸聞香者，罪垢消除，發菩提心。大身菩薩身大無量，遍滿虛空，自舍如來，余無能測，稽首奉獻飯食眾供，於一面住。
南方世界諸來菩薩其身毛孔出寶蓮華如閻浮提，從蓮華上起七寶城倍勝。東方、西方世界諸來菩薩毛孔蓮華如四天下，城等眾具轉倍勝前。北方世界諸來菩薩毛孔蓮華如小千世界，城郭浴池亦倍勝前。乃至十方世界無量阿僧只諸來菩薩皆如大身菩薩，身滿虛空，毛孔蓮華猶如三千大千世界，雨種種花及眾供具，自舍如來，其身光明悉蔽眾會，稽首奉獻，於一面住。
爾時，堅固林側為大吉祥地，周回敷座三十二行，其處狹小，而諸菩薩身大無量，諸天世人皆悉云集而不迫迮。有座如鍼鋒處者，有座如毛端處者，有座如豪鋩處者，有座如微塵處者，隨身大小各得安立而不苦患。乃至十方微塵數世界六種大動，神通變化，現希有相，各各隨力設供如前。
時閻浮提唯除尊者大迦葉眷屬、尊者阿難眷屬、阿闍世王眷屬，其余眾生無不來會。爾時，虺蛇、毒螫諸惡蟲類、魔鬼、羅剎、雜咒蠱道皆生慈心，不相侵害，如視一子，唯除一闡提輩。
爾時，佛威神故，此三千大千世界地皆柔軟，無有丘墟、沙礫、荊棘、毒草，眾寶莊嚴，猶如西方極樂國土。時會天、人、阿修羅眾盡見十方微塵數世界，其中所有悉在目前，如觀鏡像。爾時，如來從其面門出種種光，明耀殊特，諸來會者，其身光明皆蔽不現，一切眾生稽首勸請，所應作已，還從口入。
時諸天、人、阿修羅等，即大恐怖，身毛皆豎，各相謂言：如來光明遍照十方無量世界，所應作已，還從口入，更無余事，必是最後泥洹之相。天人奉獻皆悉不受，何其怪哉！四功德牙一旦廢舍，圣慧日光從今永滅，慈悲寶船於斯沉沒。嗚呼痛哉！眾生望絕。悲號啼哭，血淚如雨，譬如大云普雨世界。時諸大眾啼哭流淚亦復如是。
爾時，會中有拘夷城長者名曰純陀，與五百長者子俱，威儀庠序，觀察眾會皆已來集，更整衣服為佛作禮，心懷憂戚。如日初出，照青樹葉，赤脈悉現。時彼長者亦復如是，舉身血出，淚下如雨，繞百千匝，合掌白佛：唯愿世尊與諸大眾哀受我等最後供養，當令我及一切眾生悉蒙解脫！譬如田家貧子，仲春之節耕田下種，仰悕天雨。今我如是身口意患，煩惱眾垢，始蒙少習厭離之想。唯愿世尊當惠法雨，與諸大眾，哀受我請，枯旱之田得蒙慈澤。
爾時，世尊一切種智知一切時，告淳陀言：如來應供等正覺與諸大眾當受汝請最後供養。
時諸天、人、阿修羅聞如來應供等正覺受長者純陀最後供養，一切大眾內懷歡喜，異口同聲嘆未曾有：善哉！善哉！純陀長者德愿滿足。甚奇純陀！生人道中，難得之利，汝今已得，如優曇鉢華，世間希有。佛出於世，難值於此，信心難得，聞法亦難，佛臨泥洹，最後供養復難於彼。
又復純陀！譬如春月十五日夜，純凈圓滿，無諸云翳，一切眾生莫不瞻仰。汝亦如是，如來應供等正覺與諸大眾受汝最後檀波羅蜜。善哉純陀！是故說汝如月盛滿，一切眾生無不瞻仰。奇哉！純陀為佛真子，雖生人道，今皆謂汝為天中天，是故我等當稽首禮，咸共舉聲，而贊頌曰：
雖生人道中，天相悉具足，我及一切眾，今當稽首請。
今若哀許者，當宣微心愿，若欲度眾生，唯應速勸請。
今日天中天，人中調御士，圓應神通眼，無量功德相。
為眾生哀請，舍涅盤方便，天中天住世，廣說甘露法，
久遠生死苦，從是獲安隱。
爾時，純陀長者歡喜踴躍，猶如有人卒喪父母，憂悲頓至，臨送墓所，忽然還活，瞻奉悲喜，倍增敬情。純陀長者及諸眷屬歡喜踴躍亦復如是，五體投地，叉手合掌，以偈頌曰：
快哉我今得大利，人中妙果悉已獲。快哉我今得大利，永閉泥犁惡趣門。
快哉我今得大利，生世得值無上果，猶如沙中求妙寶，忽遇金剛大歡喜。
快哉我今得善離，在在處處畜生惑。快哉我今得大利，優曇鉢華堅固信。
快哉我今得善離，餓鬼慳貪饑渴苦。快哉我今得大利，難得施度到彼岸。
從今永閉諸惡趣，阿修羅王究竟離。快哉我今得大利，如來出世甚難遇，
憂曇鉢華今得值，亦如芥子投針鋒。快哉我今得善離，四天大王計常想。
快哉我今得大利，法王大寶今悉見，乃至欲天十生處，諦了分明不染著。
快哉我今得大利，世雄難遇今奉覲，猶如芥子投針鋒，值佛甚難復過是。
盡三界源二十五，針鋒為喻亦復然。快哉我今得大利，值遇如來愿滿足，
摧滅一切諸兇惡，無量癡冥無知賊。快哉我今得大利，生值離垢蓮華尊。
快哉我今永得離，彌淪濤波生死海。快哉生世值如來，如海盲龜遇浮木。
快哉我今永得離，生死大海盲龜惑。快哉我今得大利，世未曾有無倫匹，
天人哀請悉不受，難請之寶我今得。快哉我今得大利，天人修羅所尊奉。
快哉今得現法果，大仙受我最後請。快哉我今得大利，與諸天人俱勸請，
舍彼天人上妙饌，哀愍受我麤澀供。快哉我今得大利，天人獻供愿不果，
我供麤澀如伊蘭，如來大慈哀愍受，諸天人民阿修羅，愁憂號泣稽首請。
如來大悲普慈愍，等視眾生如一子，假令不受眾飯供，愿哀天人不滅度。
彼諸天人無余求，唯愿如來永住世，猶如須彌處大海，跱金剛輪安不動。
山水映發端嚴好，如來如是處大會，法王威光曜四眾，猶如重云舉世闇。
日光顯出除眾冥，今諸天人亦如是，久遠憂悲癡冥闇，唯愿如來久住世。
圣慧日光悉除滅，愿長住世大智尊，愿長住世大雄士，令我等心離憂怖，
猶若須彌安不動。
爾時，世尊告純陀曰：如是，純陀！佛興於世，甚難得值，猶如海沙一金剛粟。人身難得又復過是，具足信心亦復甚難，猶如盲龜值浮木孔。得遇如來臨般泥洹，最後所供檀波羅蜜復難於彼，如優曇鉢華時一現耳。汝今純陀莫生憂惱，應大歡喜。所以者何？當作是念：今日如來與諸大眾受我最後大施供養，以是善利，故應歡喜。汝今純陀勿請如來長住此世，當觀世間皆悉無常，一切眾行性亦如是。
爾時，世尊即為純陀而說偈言：
正使久在世，終歸會當滅，雖生長壽天，命亦要之盡。
事成皆當敗，有者悉磨滅，壯為老所壞，強者病所困。
人生皆有死，無常安可久？無色無強力，亦無有壽命。
妻子及象馬，錢財悉復然，世間諸親戚，眷屬皆別離。
三界大恐怖，乃至惡道苦，斯等悉歸滅，安可不厭患？
有有生老相，所謂慚恥法，計常所侵欺，而謂為長存。
清涼殊勝法，遠離於恐怖，亦得離生老，病死之大患。
亂心愚癡垢，此等謂皆度，無量無有余，妙勝之寂滅。
其義實無常，亦非蔭護法，但是眾苦聚，虛偽非堅固。
無堪無所忍，亦非可常保，斯等如蠶蟲，結網而自纏。
輪回三界中，無一可樂處，唯有生老苦，病死之大患。
知義者能見，壽命日夜流，衰減欺誑法，恐怖無暫歡。
疾病憂悲惱，諸非義盈滿，欲火輪熾然，眾難競來集。
智者永不住，受斯大苦痛，曉了五欲患，是非功德利。
離欲無所貪，明了見真實，是為解脫觀，舍除諸生者。
呵責害結怨，究竟棄諸有。
從此疾離一切數，猶如薪盡盛火滅，妙色湛然常安隱，不為衰老所滅磨。
無量疾苦不逼迫，壽命長存無終極，無邊苦海悉已度，不隨時節劫數遷。
快哉如來超三界，生死輪回不復惑，汝莫觀我永滅度，猶如須彌跱大海。
純陀我今當泥洹，平等正法永安樂，諸明智者聞斯義，諦了分明不憂戚。
莫以生死危脆身，微淺智慧測量佛，我身真實處安隱，唯是天尊能諦了。
爾時，純陀白佛言：善哉！善哉！世尊！我等凡劣得知如來泥洹不可思議。世尊！我今便得與彼大人、諸菩薩眾及諸羅漢等無有異，如文殊師利童子及阿羅漢，此等眾中若有最初受戒，即受戒日得在僧數。我今凡劣亦復如是，蒙佛威神，得同斯等大賢眾數。唯然，世尊！愿使如來長存於世，不愿泥洹，如燋敗種。
文殊師利語純陀言：莫作是愿。所以者何？當作是觀：有為行法，性自如是。如是觀者，空慧具足，欲求正法，當作是覺。
純陀答曰：文殊師利！夫如來者，是人中尊，為天中天，名為應供，豈是行耶？若是行者，為生滅法，譬如水泡，速起速滅，往來流轉猶如車輪。若使如來是行數者，終不得出人天之上，非天中天，亦非應供。
復次，文殊師利！汝豈不聞有天長壽，而今如來不滿百歲，云何生死之法稱人天上，為天中天，名曰應供？文殊師利！譬如有人作聚落主，隨其功勳漸漸遷轉，得為高位，眾人所敬，財力自在，受福既盡，還為貧賤，人不齒錄。若使如來是行數者亦復如是，非人中上，非天中天，亦非應供，轉為下劣。所以者何？起滅法故。是故，文殊師利！莫作是觀，如來應供等正覺是行數也。
復次，文殊師利！為知而說，為不知而說？如何妄想而謂如來是行數耶？若如來是行數者，不名三界自在法王。所以者何？譬如有王，勇猛多力，一人當千，時人號名千力士王，以能降伏千力士故。如來應供等正覺亦復如是，降伏煩惱魔、陰魔、死魔、自在天魔，如是諸魔力士憍慢悉伏，是故如來應供等正覺得為三界自在法王。若使如來是死法者，無實功德，如千力士王也。是故，文殊師利！汝莫於如來起行數妄想。
復次，文殊師利！譬如巨富長者，唯生一子，相師占子有短壽相。父母聞之，心大愁戚，我等薄相，居門不吉，生短壽子，不復愛重。所以者何？夫天人婆羅門中有短壽者，斯等同輩自不愛敬，以短壽故。如是，文殊師利！若當如來同世人壽者，亦如世人不為父母之所愛敬。如來應供等正覺是行數者，亦復不為人、天、阿修羅之所愛敬，現見轉變故。所以者何？同一切法退敗知見，而為眾生說解脫教，如是義者，何名正覺？是故，文殊師利！莫於如來起行數妄想也。
復次，文殊師利！如貧女人，無有居止，加復疾病，游行乞丐，止他客舍，寄生一子。其客舍主驅遣令出，抱兒隨道向豐樂國，於路困乏，蚊虻毒蟲唼食其身。經由水，抱子而渡，水流漂急，不放其子，遂至沒溺，母子俱死。由是慈心救子功德，身壞命終，生凈妙天。所以者何？以不惜命救護子故。文殊師利！菩薩如是欲護正法者，不於如來而造行觀。造行觀者，當知是人盲無慧眼，於世尊所，應正觀察不可思議，當知如來非有為法，以是現化安樂眾生。彼貧女人救護其子，不惜身命故，生凈妙天。護法菩薩亦復如是，能知如來非有為法，是長存法，是久住法，因此護法，得現法果，速成解脫。
復次，文殊師利！譬如丈夫遠行，寄止他舍，疲極而臥，大火卒起，焚燒此家。驚覺，見火燒逼其身，欲出火難，衣服燒盡，自愧裸身，不出火宅，遂至燒死。以慚愧功德故，身壞命終，八十千返為三十三天王，復百千返為梵天王，來生人中，常為轉輪圣王，不墮惡趣，永處安樂，因慚愧故。如是，文殊師利！當知如來是方便行，應如彼丈夫慚愧而死。寧同外道翫習邪見，不為持戒比丘，於無為如來作有為想，知而妄語。若於如來作有為想者，當知是人阿鼻地獄常為室宅，是故莫於如來作有為數。能於如來作無為想者，從是得度智慧大海，不為死尸之所迷惑，是為甚深智度成就，以此智果疾逮如來具足相好。
爾時，文殊師利謂純陀言：善哉！善男子！應如是知，如來常住無為，非變易法。汝善男子有是智者，亦能如佛隱覆有為，方便示現。汝今不久當成佛道，如此勝妙奇特功德，唯佛世尊乃能嘆說。復次，純陀！應時施及法施，出於一切眾施之上。應時施者，若比丘、比丘尼、優婆塞、優婆夷，若遠行來，若在道路，隨其力能，疾應所須，是檀波羅蜜種子生大果報。純陀！汝今隨其力能，為佛及僧施最後供，宜知是時，世尊滅度垂至。
純陀答曰：文殊師利！何煩催此垢穢食，為如來寧當待此食耶？如來六年在道樹下難行苦行，日食麻米，猶自支持，況今須臾豈不能耶？汝謂如來食此食乎？如來法身非穢食身。
爾時，世尊告文殊師利：純陀所說真實說也。
又語純陀：汝成大智，明解大乘。
文殊師利謂純陀言：汝今便為稱可如來，為佛所念。
純陀答言：如來豈偏念耶？一切眾生悉平等念，汝莫作此顛倒想說，念、可念者，是二悉無，當作是行。夫愛念者，譬如乳牛，雖復饑渴，行求水草，若足未足，忽念其子，便疾還歸。諸佛世尊無此苦念，視一切眾生皆如一子，是智慧念，諸佛境界。
又文殊師利！譬如象馬寶車遲速不同，如是我等九部之乘，不能等問如來智慧。
又文殊師利！譬如金翅鳥王，陵虛而飛，經由大海，影現水中，其身長大，水性之類，莫能測量其形大小。如嬰兒病，不堪大藥。
文殊師利言：如純陀所說，然我為諸菩薩故，於甚深功德而立此論。
爾時，世尊從其面門復放種種色光，文殊師利童子見此光明，知如來泥洹時至，便告長者純陀言：汝為如來臨般泥洹施最後供，其時已到，宜應速設。純陀當知！如來不以無事而放光明，其義有以。宜速宜速！莫令失時，如過采之華。長者純陀默然而住。
佛告純陀：如來須臾泥洹，汝供養僧今正是時。如是再三。
純陀悵悢舉聲嘆曰：何其怪哉！世間虛空，如來長逝。悲號流淚，而復啟請，愿哀久住。
世尊告曰：純陀！汝莫啼哭，自亂其心，當正思惟，修野馬觀，芭蕉、夢幻、電光、壞器等無有堅實，當知有為為災患宅。
純陀白佛：如來不哀住世，世間虛空，我等焉得而不啼哭！
佛言：純陀！今我哀汝及一切眾生而般泥洹，諸佛法爾，有為之法，性亦復然。汝於一切諸有為行，當思我昔說無常偈、苦偈、空偈、非我之偈。我說此身為災患偈，如水上泡生滅之偈，莫但憂悲，如凡人法。
純陀白佛：如是，世尊！誠知如來方便泥洹，我故悲惱不能自持。
佛告純陀：善哉！善哉！善男子！應知如來方便泥洹。當知佛經如涉大海，長壽、非長壽，起法、滅法，幻法、方便法，時、非時，性、非性，如是等盡應知。純陀！汝欲疾度三有海者，可速設供。諸天、人、阿修羅所齎供具，今當得為最後供養，令一切眾生從我得不動快樂。汝及余人值良福田，汝於如來等正覺所設檀波羅蜜不留難者，亦當自成如來福田。
時純陀長者欲度一切眾生故，低頭泣淚，猶如雨下。譬如日出，照青樹葉，赤脈悉現。純陀長者亦復如是，血淚俱下，而白佛言：唯然，世尊！今當從教。然如來泥洹甚深之義，非我凡細所能測量，亦非聲聞、緣覺所知，唯佛世尊智慧境界。
爾時，純陀與諸眷屬為度一切眾生故，稽首佛足，右繞畢，燒香散華供養世尊，并復供養文殊師利，以供辦飯故，還歸其家。