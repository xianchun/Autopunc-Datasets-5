先出異解。叡師序云：壽無量劫未足以明其久，分身無數不足以異其體。然則壽量定其非數，分身明其不異，普賢顯其無成，多寶明其不滅耳。
河西道朗云：明法身真化不異，存沒理一。多寶現，明法身常存，壽量明與太虛齊量。
道場觀云：會三歸一，乘之始也；滅影澄神，乘之終也。滅影謂息跡，澄神則明本，故跡無常而本常也。
注者云：非存亡之數曰壽，出修夭之限稱量，法身非形年所攝，使大士修踐極之照，不以伽耶為成佛，百年為期頤也。
竺道生云：其色身佛者，應現而有，無有實形。既形不實，豈有壽哉？然則萬形同致，古今為一，古亦今也，今亦古也，無時不有，無處不在。若有時不有，有處不在者，於眾生然耳，佛不爾也。是以極譚長壽，云伽耶是也。伽耶是者，非復伽耶。伽耶既非，彼長何獨是乎？長短斯亡，長短存焉。
前代匠者，如向所說，多約無量明常；近世人師多云壽是量法，前過沙，後倍上數，終歸限極，而明無常。
又惑者，執品明壽量，量是無常，那作常解？
今為答之，品直道壽量，不道壽有量，不道壽無量。爾作無常，他作常解，此復何咎？鷸蚌相扼，我乘其弊，應具四解，謂實有量而言無量，彌陀是也；實無量而言量，如此品及金光明是也；實無量而言無量，如涅盤云，唯佛與佛其壽無量是也；實有量而言量，如八十唱滅是也。品文具有此義，豈可是一而非三耶？
問：若壽量明常，與涅盤何異？今反質之。法華一乘與勝鬘一乘何異云云？
若分別答者，法華略明常，涅盤廣明常，勝鬘為一明一，法華會三明一云云。
問：近成是方便，遠成是真實者，華嚴寂滅道場，大經超前九劫，皆成方便。若爾，法華開遠竟，常不輕那更近？當知法華已復方便。若爾，會三歸一竟，亦應不會三歸一。若爾，開三顯一，諸佛道同，開近顯遠，亦諸佛道同。若爾，諸佛皆爾，非獨釋迦。若獨釋迦，前諸義壞。
答云：是我方便，諸佛亦然。又諸菩薩聞壽量發愿，愿我於未來說壽亦如是。此即諸佛道同，亦不偏言一近一遠，故知寄無始無終，無近無遠，顯法身常住；有始有終，有近有遠，論其應跡。用此義望諸經，對緣雖異，終不異也。既了眾經，諸師不可師也。
問：義推常可然，徵文何據？
答：明者貴其理，暗者守其文。但尋詮會宗，是教之正意。茍執糟糠，問橋何益？又教本為緣，緣異說異。或隨欣隨宜，隨治隨悟。悟則達到已矣，那更盤桓阡陌何為？故云泥洹真法寶，眾生種種門入，此之謂也。
又文有多少，涅盤以未來常住為宗，其文則多；不以過去久成為宗，其文則少。若隨多棄少，則是魔說，非佛說也。此經以過去久成為宗，點塵數界，其文則多；未來常住，其文則少。若從多棄少，頭破作七分，如阿梨樹枝，譬天子敕，若多若少，俱不可違，違之得罪。
云：世間相常住，於道場知已，導師方便說。此文即未來常住不滅。又云：我常住於此。又云：常在靈鷲山，及余諸住處。普賢觀云：常波羅蜜所攝成處，我波羅蜜所安立處。如此常文亦復不少。又此經處處明法身，法身豈不常耶？
問：既明法身，應論三德？
答：權實二智豈非般若？三世示現豈非解脫？實相本地即是法身，三德明文為若此也。
釋品：如來者，十方三世諸佛、二佛、三佛、本佛、跡佛之通號也。壽量者，詮量也。詮量十方三世、二佛、三佛、本佛、跡佛之功德也。今正詮量本地三佛功德，故言。
如來義甚多，且明二三如來，余例可解。二如來者，成論云：乘如實道來成正覺，故名如來。乘是法如如智，實是法如如境。道是因，覺是果。若單論乘者，如如無所知。單明實者，如如無能知。境智和合，則有因果，照境未窮名因，盡源為果。道覺義成，即是乘如實道，來成正覺，此真身如來也。以如實智，乘如實道，來生三有，示成正覺者，即應身如來也。
三如來者，大論云：如法相解，如法相說，故名如來。如者，法如如境，非因非果，有佛無佛，性相常然。遍一切處而無有異為如，不動而至為來，指此為法身如來也。法如如智，乘於如如真實之道，來成妙覺。智稱如理，從理名如，從智名來，即報身如來，故論云如法相解，故名如來也。以如如境智合故，即能處處示成正覺。水銀和真金，能涂諸色像。功德和法身，處處應現往。八相成道，轉妙法輪，即應身如來，故論云如法相說，故名如來也。法身如來名毗盧遮那，此翻遍一切處；報身如來名盧舍那，此翻凈滿；應身如來名釋迦文，此翻度沃焦。是三如來若單取者，則不可也。大經云：法身亦非，般若亦非，解脫亦非，三法具足，稱秘密藏，名大涅盤。不可一異，縱橫并別，圓覽三法，稱假名如來也。
梵網經結成華嚴教，華臺為本，華葉為末，別為一緣，作如此說，而本末不得相離。像法決疑經結成涅盤，文云：或見釋迦為毗盧遮那，或為盧舍那。蓋前緣異見，非佛三也。普賢觀結成法華，文云：釋迦牟尼名毗盧遮那。乃是異名，非別體也。摠眾經之意，當知三佛非一異明矣。
問：此品無三佛名，那作此釋？
答：雖不標名，而具其義。文云：非如非異，非如三界，見於三界。此非偏如，顯於圓如，即法身如來義也。又云：如來如實知，見三界之相。即是如如智稱如如境，一切種智知見即佛眼，此是報身如來義也。
又云：或示己身己事，或示他身他事。此即應身如來義也。若但性德三如來者是橫，但修德三如來者是縱。先法，次報，後應亦是縱。今經圓說，不縱不橫，三如來也。揀縱橫如來尚非今義，況三藏通教如來耶？又法華之前亦明圓如來者，同是跡中所說耳。發跡顯本三如來者，永異諸經。
論云：示現成大菩提無上故，示三種菩提：一、應化菩提，隨所應現，即為示現，如經出釋氏宮故；二、報佛菩提，十地滿足，得常涅盤，如經我實成佛已來無量無邊劫故；三、法佛菩提，謂如來藏性凈涅盤不變，如經如來如實知見三界之相故。經具其義，論出其名，不作上釋，寧會經論耶？
次明壽量者，壽者，受義。真如不隔諸法，故名為受。又境智相應，故名受。又一期報得，百年不斷，故名受。量者，詮量也。量字則通，無的別據。詮量法如來以如理為命，報如來以智慧為命，應如來同緣理為命。詮量諸命若有量、若無量、若非量非無量。
法身如來如理命者，有佛無佛，性相常然，不論相應與不相續，亦無有量及無量。文云：非如非異，非虛非實。蓋是詮量法身如理命也。
詮量報身如來，以如如智契如如境，境發智為報，智冥境為受。境既無量無邊，常住不滅，智亦如是，函大蓋大。文云：我智力如是，久修業所得，慧光照無量，壽命無數劫。此是詮量報身如來智慧命也。
詮量應身者，應身同緣，緣長同長，緣促同促。云云自彼，於我何為？文云：數數現生，數數現滅，或復自說，名字不同，年紀大小。此是詮量應佛同緣命也。
復次，法身，非量非無量；報身，金剛前有量，金剛後無量；應身，隨緣則有量，應用不斷則無量。通途詮量，三句在圣，一句屬凡，有量無常，都非佛義。舊來所說，乃是增減兩謗，加誣於佛，非魔是何？
四句詮量，其義已顯，為未解者，更常等四句料簡，先別作，次通作。別者，非常非無常，雙非理極即法身也。常者，即報身也，報智境合，亦非常非無常，但取正智圓滿，不生不滅。過金剛心之前故，取常為報身耳。亦常亦無常，應身也。應用無盡為亦常，數唱涅盤名亦無常。無常者，金剛心已前智用增進，乃至凡夫，生滅出沒，皆是無常。
三佛各一句，凡夫共一句，此約別教別分別也。
通途圓說者，一一如來悉備四句。法身四者：非常非無常，雙破凡圣八倒故；常者，如虛空常故；無常者，無凡夫生滅倒故；亦常亦無常者，寂而雙照故。報身四者：非常非無常者，智冥境故；常者，出過二乘故；無常者，無生滅倒故；亦常亦無常，能雙照故。應身四者：非常非無常者，非報非生死故；常者，常應同故；無常者，同無常故；亦常亦無常者，兩存故。
凡夫既得無常一句，通途亦作四句，但有性德之理，尚無四句名字，況行用耶？可以意得，不俟說也。一身即是三身，不一不異。當知一佛身即具諸身壽命功德，隨緣感見，長短不同。大經云：凡夫二乘見佛壽命猶如冬日，菩薩所見猶如春日，唯佛見佛壽命無量猶如夏日。所以然者，凡夫博地翳障朦朧，藏通二乘雖斷四住，不見中道。若舍分段，受法性身，未破無明，彼土所奉猶是勝應。當知二乘秖見冬日，若諸菩薩未登地住，所見同前。若破無明，乃至受分法身，與而為語，得見報身壽命；奪而為語，猶是勝應，未窮報身之源。未盡法性之極，所見佛壽猶是春日。唯佛與佛窮性盡源，見法身壽猶如夏日。
大經舉三譬譬之：於諸常中，虛空第一。一切壽命，如來第一。此譬法身壽命無始無終，性相凝湛，不同應報也。二譬、如四河皆歸大海，此譬報身所修萬善皆感佛報壽命海中也。三、阿耨達池出四大河，此譬應身壽命從法報出，同他長短也。
此品詮量通明三身，若從別意，正在報身。何以故？義便文會。義便者，報身智慧上冥下契，三身宛足，故言義便。文會者，我成佛已來甚大久遠，故能三世利益眾生。所成即法身，能成即報身，法報合故能益物，故言文會。以此推之，正意是論報身佛功德也。
復次，如是三身種種功德，悉是本時道場樹下先久成就，名之為本；中間今日寂滅道場所成就者，名之為跡。諸經所說本跡者，即寂滅道場所成法報為本，從本所起勝劣兩應為跡。今經所明，取寂場及中間所成三身皆名為跡，取本昔道場所得三身名之為本，故與諸經為異也。非本無以垂跡，非跡無以顯本，本跡雖殊，不思議一也。肇師之言，意在寂場之本耳。
復次，寂場本跡復有多種，或以涅盤為本，從真起應為跡。跡本俱空，言思雙斷，故不思議一也。或以俗為本，從俗起應為跡。跡本深廣，下地不能言思邊涯，故言不可思議一也。或以中為本，從中起應為跡，跡本皆言語道斷，心行處滅，故云不思議一也。
復次，此三非三，亦復非一，非三非一為本，而三而一為跡，皆言語道斷，心行處滅，不思議一也。未知諸師指何處本跡不思議一也。
今攝褻四番，皆是跡中不思議一耳。遠指本地三番、四番不可思議以為其本，從個本而垂跡，將個跡而顯本，本跡雖殊，不思議一。如此本跡，何得不異眾經，何得不異諸師？
問：諸經各說位行，或多或少，華嚴四十一位，瓔珞五十二位，名義皆廣，此經始末都無此事，云何言異？
答：譬如世人修種種業，集種種寶，求種種位，若無壽命，用財位為？大經云，譬如長者生育一子，相師占之，有短壽相，不任紹繼。父母知已，忽之如草。法門亦爾，行種種因，獲種種果，現種種通，化種種眾，說種種法，度種種人，總在如來壽命海中。海中之要，法性智應，喉襟目蒵，非異是何？
廣開近顯遠，文為二：先誡信，次正答。佛旨論誡，眾受為信。此文有三誡三請，重請重誡，跡門三請一誡，此中四請四誡，前後合五誡七請，奇特大事，殷勤鄭重也。誠是忠誠，諦是審實，不欺於物，言則詣真。昔七方便隨他意語，非告誠實，今隨自意語，示之以要，故言誠諦。菩薩既奉誠誡，不敢致疑，聞必取信，信受誠言也。
正答有長行、偈頌。長行為二：法說、譬說。法說為二：一、三世益物；二、摠結不虛。近情唯見現在八十，不知過去無央，未來不滅，故約三世開近顯遠，如此利益，非獨我然，諸佛亦爾，故摠結不虛也。法說中未來語少，譬說偈中文多云云。過去益物，文為二：一、從如來秘密下，出執近之情；二、從然善男子下，破近顯遠。初又三：一、出所迷法；二、出能迷眾；三、出迷遠之謂。
秘密者，一身即三身，名為秘；三身即一身，名為密。又昔所不說，名為秘；唯佛自知，名為密。神通之力者，三身之用也。神是天然不動之理，即法性身也；通是無壅不思議慧，即報身也；力是干用自在，即應身也。
佛於三世等有三身，於諸教中秘之不傳，故一切世間天、人、修羅，謂今佛始於道樹得此三身，故執近以疑遠。此本說中不復言及二乘，但對菩薩。菩薩攝在天、人、修羅三善道內，余三惡趣罪重、根鈍、少智，不知作此謂也，故大品但云摩訶衍勝出天、人、阿修羅，亦不言三途也。
菩薩有三種：下方、他方、舊住。下方即本日所化，故無執近之謂。他方、舊住俱有二種：一、從法身應生者，往世先得無生，或已先聞發跡顯本；設未得聞，報盡受法性身，於法身地自應得聞長遠之說，是故應生菩薩多無執近之謂。二者、今生始得無生忍，及未得者，咸有此謂也。
然善男子！我實成佛已來下，第二、明破執遣迷，以顯久遠之本。上文誠諦之誡，即是此也。就此復二：一、顯遠；二、從自從是來下，明過去益物所宜。就初又二：一、法說顯遠；二、舉譬格量法說。成佛已來甚大久遠，伽耶近謂即破，破近顯遠，略有十意，如玄義云云。此文正用破近顯遠，破近謂情，廢近顯遠，廢於近教也。
譬中為三：一、舉譬問；二、答；三、合顯出長遠。余經或明數不可說，塵沙等為喻，方此，此則為多。直下塵被點之界已不可說，況不下塵，寧當可說？下塵不下塵界尚不可說，下塵不下塵塵豈可說耶？況復過是，寧可說耶？彌勒等下，第二答中舉三人不知也。合譬如文。
從自從是來下，明益物所宜，又三：一、益物處；二、拂跡上疑；三、從若有眾生來至我所下，正明益物所宜。須顯處者，上引譬甚久，久居何處，故云常在此土及於他國而作佛事，如文。
於是中間下，拂執跡上之疑，疑因疑果。昔教所說處處行因，又處處得記，即是果疑。今拂除此疑，指然燈佛者，即拂因疑。又復言其入於涅盤，即拂果疑。如此因果，非復一條，皆我方便，非實說也，故名拂疑。或有人云：方便說然燈佛是我之師，然實是釋迦現作，非生現生，非滅現滅，故言又復言其涅盤。今謂不爾，但取前釋。何者？然燈佛于時緣熟，以佛像化之；我緣未熟，但為菩薩，從佛得記。得記即是果義，行行即是因，消文自足。言其者，即是中間施化之其耳，非謂然燈也。
又中間益物，即有形、聲兩益。若言值然燈佛者，此有形益；又復言其入於涅盤者，彼佛滅後，助佛揚化，即有聲益。若爾，形、聲兩益皆屬中間因耳。既有形聲之生，生必有死，死即入涅盤，名此為果耳。不得言中間已成佛果。何者？法華之前未說成佛，何得有佛果之疑？舊以然燈是我現作，此亦非解。法華前經未論昔已成佛，何教說然燈是我所現而拂此疑耶？
若有眾生來至我所下，第三、正明益物所宜，又為二：一、感應；二、施化。至我所者，即是過去眾生漸頓兩機冥扣法身也。佛眼觀者，即是久已成佛，用佛眼監照，無有遺差，將欲起於劣勝兩應而利益之。善機凡有二力：一、感人天花報；二、感佛道果報。若以法眼觀知萬善，緣其重輕，各得花報，不能究竟知其終得種智果報。若以佛眼圓照萬善，知其始末。此經一向明佛眼觀知眾生萬善究竟得佛，一大事出世之正意也。
信等諸根者，信等五根也。慧根即了因，余根即緣因。此二善根各有利鈍，通攝頓漸機緣，頓機利鈍即是圓別根機，漸機利鈍即是藏通機緣。又小乘根名鈍，大乘根名利。又小乘根名利，人天乘名鈍。十法界眾生所有善根，利鈍為機，不用惡法，惡法非緣了二因也。如來悉照十界善機，隨所應度而現形聲饒益也。
從處處自說下，正明應化所宜，又二：先形聲益，次得益歡喜。先形益又二：先明非生現生，次非滅現滅。
自說名字不同者，形既其現，則有名字，因名召體，機有優劣，形有勝負，形異故，名則不同。年紀大小者，即形勝負。勝者即勝應，負者即劣應也。名不同者，即二佛現壽有量無量也。處處者，豎論則過去之處處行因國土也，橫論即十方國土也。
名字不同，約豎處所，亦有生、法名字不同，如今之應身望過去然燈佛等。約橫國土，亦有生、法名字，如今之望分身，亦如華嚴十號中所列釋迦異名若干不同。又諸經所辯，佛有三身名字不同，所召法體皆異，或說毗那、或舍那、或釋迦，法身佛或名如如、實相、第一義、般若、楞嚴等比也。此約示現佛法界身，名字不同。若現九法界身，名字不同則無量無邊，可以意得。
年紀大小者，此明壽命長短。逐上所現應身，或說壽二萬，如迦葉佛時；或說壽八萬時，如彌勒佛時。傳互明大小，縱橫可知。就法、報、應佛壽命大小，如玄義云云。或三身相望辯大小，或三身各別皆為小，合說名為大，例三點云云。此皆隨所應度，為其現身及命長短耳。亦復現言當入涅盤者，應以滅度而得度者，即現滅度也。令其戀仰而得解脫，此義現下譬說中也。
又以種種方便說微妙法者，是現聲益也。小身短壽，即是說於漸教，故言種種方便也；大身長壽，即是說頓教，故言說微妙法。雖初以漸，終令入大，故言皆令得歡喜，仍此歡喜即是施化得益。佛依四悉檀，施形、聲兩益，眾生獲於四利，稱機則喜，乖機則惱，下文云皆實不虛，即此義也。
從諸善男子！如來見諸眾生下，是現在師子奮迅益物。此三昧有十功德：一、分別他人諸根熟不熟、清凈不清凈；二、以如來法輪教未度者悉入法律；三、弘誓遍滿十方，音聲亦爾，或一音遍滿，百千萬音皆亦遍滿，普教眾類；四、轉無上輪，化眾生皆取滅度，余人不能轉，獨佛能轉；五、能示出家剃發、持凈戒，亦能使人樂；六、性行合空；七、放光示滅，或存或亡，或示相好，或隱相好；八、降伏四魔；九、令他得入至要，增長止觀；十、具上十善之本，身三、口四等云云。
此文為二：一、明機感；二、明應化。如來見者，即佛眼照也。諸眾生樂小法者，所見之機也。華嚴云：大眾雖清凈，其余樂小法者，或生疑悔，長夜衰惱，愍此故默。偈云：其余不久行，智慧未明了，依識不依智，聞已生憂悔，彼將墜惡道，念此故不說。按彼經，無聲聞二乘，但指不久行者為樂小法人耳。師云：樂小者，非小乘人也，乃是樂近說者為小耳。今當通說之，所謂貪愛二十五有，即人天之機。來至我所，名小法也。貪樂涅盤，求自解脫，即二乘之機來至我所，亦名樂小法也。樂於漸次紆回佛道，即三菩薩機來至我所，亦名樂小法也。
德薄者，緣了二善功用微劣，下文云：諸子幼稚也。垢重者，見思未除也。
問：非生現生，備施頓漸二化、七方便等，可是樂小法者，圓頓赴機是應樂大法者，云何通判為樂小法耶？
答：向略其意，今廣釋，凡為四義：一、約往日，雖發大心，不能專精，多著弊欲，不得出世，名弊欲為小法也。二、約現在，如佛未出世，諸天人等雖有大機，而心染世樂，著於邪見，故名樂小法。此二義與下譬宛轉于地意同也。三、約修行，雖不樂於三界弊欲小法，而樂三乘灰斷，亦名小法。雖不樂於三乘近果，而樂歷別修於一乘，不能於一心圓頓普修，故名樂小。此三意約因門，明樂小法也。四、約果門，樂聞近成之小，出釋氏宮，始得菩提，不欲樂聞長遠大久之道，故言樂小。此等小心非始今日，若先樂大，佛即不說始成；說始成者，皆為樂小法者耳。
為是人說下，第二、現在應化，又二：一、非生現生；二、非滅現滅。現生又二：一、現生；二、利益。
現生又二：一、現生；二、非生。現生者，跡現於生。非生者，非始爾生也，為是人說我始得菩提。前明利鈍二機來感法身，今即現勝劣兩應，劣應應鈍根，勝應應利根。此兩應并有生、法二身生。
劣應二身生者，以正慧托胎，出生行七步，如迦旃延子所述，乃至六年苦行已還，是名生身生也。法身生者，即三十四心斷結習盡，所得五分法身是也。勝應生身生者，如華嚴、大經等說：與諸菩薩處摩耶胎，常說大乘，出行十方，各各七步。是名生身生。法身生者，於寂滅道場，金剛後心斷無明盡，得妙覺相應慧，窮照法性，萬德種智圓明普備，是名法身生。
出家者，劣應出分段家，勝應出二死家。得菩提者，劣應得有作四諦所發無漏盡、無生智，名為菩提。勝應即照三諦一實之道，一切種智為菩提也。
然我實成下，明本實不生，但天、人、修羅見此二種生、法二身，謂言始生。此則不然，然我久已得此生、法二身，今日之生非實生也，故云久遠若斯。若斯者，如上譬之長久也。
但以方便下，明既非實生，何故現生為利樂小法人，德薄垢重者，使得佛道？故言但以方便教化眾生。作如是說者，非生而現生，故云作如是說也。
余經破劣應生身生非生，尚不破劣應法身生非生，今經正破勝應法身生非生。何者？我實成佛已來久遠若斯，故知今日劣勝兩法身生皆被破，故生非生，與余經永異也。
如來所演下，第二、明現生形聲益。先明形聲，次明不虛。說即聲教，示即形規。形聲不出自他：若說法身，是說己身；若說應身，是說他身。益言值然燈佛，即是說己身；然燈是我師，是說他身。示正報，是自己事；示現依報，是示他事。隨他意語，是說他身；隨自意語，是說己身。示己他事，亦類如此。
諸所言說，皆實不虛者，又二：先明不虛，次釋不虛。初偏據聲益不虛釋，則雙釋不虛。初不虛者，漸頓二機稟此二種形聲，皆益不虛。上過去章明皆歡喜，似如世界之益，今明皆不虛，勝劣形聲逗於二機，獲四悉檀皆不虛也。
大論明四悉檀并實，世界故實，對治、為人故實。篤而為論，三是世間實，此實則虛，緣中亦有世間三實，第一義則虛。
若以此虛實約跡本二門，漸頓益者虛實。昔方便行，未得實道之益，是其因虛；執於近跡，未得本地真實之益，即是果虛。今聞跡門之說，同入實相，即得因中實益；聞本門之說，即除執近之情，得於長遠果地之實益。今得二實，對昔二虛。約圓頓眾生，於跡本二門，一實一虛，得中道之行，是得因中之實益，而執近果，是於果虛。今聞說因，更不別得真實之益，聞說遠果，即得實果之益。昔有一虛，今得一實，故云皆實不虛也。
問：今昔大乘所顯實相，前後悟者應有異耶？
答：初入次入，乃至壞草庵，通入中道，但入有漸頓，故分二教。例入真諦，鈍者依析法無常等觀，利者用體法空觀，故分藏通耳。
從所以者何？如來如實知見下，第二、摠釋益物不虛。先釋形益，後釋言益不虛。此中六句顯於應身不離法身。法身無形，亦無起滅，眾生有起滅之機，感於法身，如來愿力應同起滅。起滅之見出自眾生，故約三界以明諸句。又為二：一、照理不虛；二、從以諸眾生下，明稱機不虛，達理稱機，設教化物，必不虛也。
如實知見即是實智，如理而照三界之實，實則無三界之因相也。無有生死者，無有二死之苦也。起集名退，無常果現名出也。亦無在生死之世，及入涅盤之滅。此二俱滅，故云亦無在世及滅度者。非於滅度之實，非於生死之虛，故云非實非虛也。非於世間之隔異，非於出世之真如，故云非如非異。此四明中道也。
若雙非二邊，結句定一邊。例如非生非死，結句為生；是生是死，結句為死；是退是出，結句為退；非退非出，結句為出；非虛非實，結句為實；是虛是實，結句為虛。如此之流，今皆非之，乃至單復具足亦非之，方顯中道意耳。
不如三界，見於三界者，不如二種三界眾生所見三界之相。唯佛一人如實窮照三界之實，內具實智之用，亦是隨自意語，亦是或說己身之事。故大品云第一義中無所分別也。如來權智如量，知見三界之相，即如三界眾生之見。如實知見無二死，而隨他意示二死身，說有二死。無退無出，而隨他意說有退有出。亦無在世及滅度者，而隨他意示生世間，示入涅盤，說有在世有得滅者，無實而說涅盤之實，無虛而說三界之虛，無三世之異而說有異，無真諦之如而說有如。同於三界，見於三界，皆是隨他意語，名為或說他身事，示他身事。如來二智明審二諦，所以形言兩益皆實不虛也。
以諸眾生下，第二、釋稱機不虛。先明機感，次論施化。以諸眾生根機、利鈍、漸頓不同，性欲、行智種種差別，欲令各得增諸善根，故說己他之教不虛因緣譬喻也。
漸頓根性，各有種種，此須用為人悉檀。為人悉檀正為生諸善根，善根猶是性，習欲成性，今何故先性後欲？
釋云：因有本日根性，能起今日之欲樂。如因煩惱，故有五陰，復因五陰，更有煩惱，不前不後。性欲亦爾，要因習欲而成性也。欲者，漸頓二機，若種種欲樂不同，此須用世界悉檀也。行者起作業行，隨樂欲而修諸行也，此須用為人悉檀也。行中好多愛著，致有妨障，此須對治悉檀。憶想者，是智慧即相似解，由修行故，能得解生，此是方便，猶未稱理，無言說道，猶是念想之觀。漸頓眾生居在內外凡位，有諸善根欲樂，欲樂故修行，修行故得似解，此須用第一義悉檀。隨其所得憶想之解，更為說法，即得朗悟第一義，乃至初地欲樂修行二地時，亦憶想二地之境，即是念想。若發生二地真解，即是念想觀除，言語法滅，乃至佛方得究竟，離於憶想，獲常寂照耳。
欲令生下，第二、正對機，施己他聲益。於漸頓種種根機，令生種種善根，故現若干己他身事、若干自他聲教、若干因緣譬喻。若對漸機，以三藏中四門若干因緣譬喻，於一一門中復有若干，如為懈怠者說苦忍，為我慢者說無常忍等。通教四門亦如是。若對頓機，如別圓等亦各四門若干種種，如三十二菩薩各說入不二法門，華嚴中種種行類相貌，皆為種種根機施若干譬喻言辭說法也。
所作佛事未曾暫廢者，摠結不虛。如上若干己他形聲，皆令眾生入佛知見，不為人天二乘小事，故云所作佛事也。若一人獨得滅度，余人不得者，所作佛事即為有廢。廢即令眾不得實益，豈得會皆實不虛？云何皆實？昔云我坐道場，不得一法實，七方便并非究竟滅。二涅盤者，方便空拳，故知唯虛，未見皆實。若昔施七權，遂不得入一實者，可言其虛。虛引得出，無有虛出而不入實者，故知昔虛為實故也。皆實不虛，佛事無廢，即此義矣。
如是我成佛，甚大久遠下，明非滅現滅，又二：初、明非滅現滅；二、從如來以是方便下，明現滅利益。初又二：先明本實不滅；次從然今下，明跡中唱滅。
我成佛已來下，明果位常，常故不滅，寄此四字明未來大勢威猛常住益物也。從我本行下，舉因況果，以明常住。舊人據此以證無常，云前過沙，後倍上數，神通延壽，猶是無常。僻取文意，大有所失。經舉因況果，果非數也。經云：久修業所得，壽命無數劫。非神通延壽也。何者？佛修圓因，登初住時，已得常壽。常壽叵盡，已倍上數，況復果耶？云何棄所況之果？茍執能況之因，縱令此因已是於常，非無常也。譬如太子時，祿已不可盡，況登尊極，祿用寧可盡乎？明文在茲，何須回捩疑誤後生耶？
然今非實下，第二、跡中唱滅。三身并有非滅唱滅義。如凈名云：法本不生，今則無滅。即是法身非滅。又云：是寂滅義。即是唱滅也。何者？若已了達，不唱寂滅，為未了者唱耳。若言照寂，即是唱滅；若言寂照，即是唱生。夫法身者，雖非生非滅，亦有生滅。若迷心執著，即煩惱生而智慧滅；若解心無染，即智慧生，煩惱滅。滅惑生解，此是無常滅；若解生惑滅，即是寂滅。此之生滅，悉約法性而辨。若無迷解二緣，則不唱有此生滅也。
報身非滅唱滅者，誰有智慧，誰有煩惱，而言智慧能破？此即明闇不相除，即報身不滅義。眾生未了，聞此便謂其即是佛，而生憍恣，不復修道，故復唱言：道能滅惑。有煩惱時則無智慧，有智慧時則無煩惱，豈非智慧能滅煩惱耶？
應身非滅唱滅者，應是法報之用，體既無滅，用豈有窮？即應身不滅。但為眾生，若常見佛，則生憍恣，故唱：我於今夜當取滅度。又法身當體明不滅，報身說不滅，必約法身。以理而論，智慧能破，為到故破？不到故破？為共為獨？如此推理，無有能破之功，即智慧不滅惑義。就有智慧，則無煩惱，即是慧能滅惑。應身說不滅，須約法報，法報常然，應用不絕，眾生不盡，即不滅度。若法身當體論不生滅，報身了達無能生滅，應身相續不生滅云云。
從以是方便教化下，第二、明現滅益物，又為二：先、不滅眾生有損；二、從以方便說。比丘當知下，若唱滅者，於物有益。初又二：初不滅有損，次廣釋不滅。有損者，如前樂小法人見佛常在，不種善根，貧窮下賤，不生二善，故無益。見思不斷，不斷二惡，則是有損。貪著五欲，入於憶想，憶想即是見惑，五欲即是思惑也。由此眾生垢重，故須唱滅。不唱滅則二惡生而不滅，二善損而不生。若依四悉檀現滅，則二惡滅，二善生。為滅二惡故，用對治、第一義，第一義滅未生惡，對治滅已生惡。世界、為人生二善，世界生未生善，為人生已生善。又世界滅已生惡，對治滅未生惡。如禪五陰滅欲界惡，即是世界滅已生惡，為人生已生善，第一義生未生無為之善。
若見下，第二、廣釋。若見佛常在，便起憍恣心等，故有損；不能生恭敬，故無益。憍恣即增見惑，厭怠即生思惑。不生難遭想，即不能生見諦解；不恭敬，即不能生思惟道。為是義故，宜應現滅。
若見聞三佛不滅，悉有憍恣義，便謂眾生如彌勒如，一如無二如，平等即真，由是生於憍心上慢，謂一切煩惱本自不生，今亦無滅，何須修道？即便恣情放逸，為是唱言是寂滅義。
又聞一切眾生即菩提相，菩提相即煩惱相，明暗不相除，顯出佛菩提。眾生聞此，復起慢恣，不復修善，懈怠放逸。為是等故，唱言報身智慧能滅煩惱，無明力大，佛菩提智之所能滅。應身非滅現滅易解。若唱言法本不生，今亦不滅，要須滅惑，方乃寂滅，經云：智慧不滅煩惱，然明時無暗，汝今具足煩惱，何能有慧？當知智慧能滅障惑。眾生聞是唱滅，便於三佛生難遭想，起恭敬心。
是故如來以方便下，明唱滅有益。先嘆佛難值，次釋難值。三佛并難值，眾生樂著小法，見思障重，聞三身不滅，則不修道，難得契會也。所以下，釋也。諸薄德人過百千劫，或有見佛，或不見者，若見三佛，其人多善少惡，不為其人唱滅，是人見佛常在靈山也。或不見佛，其人障重善輕，為說三身難會，眾生聞之，便作是念：三佛雖復非生非滅，必須生善滅惑，乃得證見，此事不易，故云難遭也。心懷戀慕，渴仰者，此明現滅無損。滅於見思名無損，種善根名有益。
又善男子下，第二大段、結三世益物，物得實益，又為三：先明諸佛出五濁必先三後一，先近後遠；次明皆是為化眾生；後明皆非虛妄也。
譬如下，第二、譬說，有開譬、合譬。開譬為二：一、良醫治子譬，譬上三世應化所宜；二、治子實益譬，譬上三世利物不虛，上未來文少，此中具有。就初為三：一、醫遠行譬，譬過去益物；二、還已復去，譬現在應化；三、尋復來歸，譬未來應化。過去文為二：一、發近顯遠；二、明過去應化所宜。今但譬應化所宜。所宜有三：一、處所；二、拂跡疑；三、正應化。今但譬應化。應化又二：一、機感；二、正應化。今具譬之。如有良醫者，超譬上我以佛眼觀，有能應之智也。從多諸子息，是追譬上若有眾生來至我所，能感之機也。上應化所宜又二：一、益物；二、明歡喜。今但譬益物。上益物又二：一、非生現生；二、非滅現滅。今但譬現滅。
初良醫者，醫有十種：一者、治病病增無損，或時致死。譬空見外道，恣意行惡，教人起邪，斷善根，法身既亡，慧命亦死。二者、治病不增不損。譬有見苦行外道，投巖赴火，苦行行善，不得禪定，不能斷結，即是無損；亦不能斷善，即是不增也。三者、治病損而無增，但世醫所治，差已還復生，即是修定斷結外道也。四者、治病能令差已不復發，而所治不遍，即二乘人，止治一兩種有緣者，不能遍治一切也。五者、雖能兼遍，而無巧術用治苦痛，釋論呼為拙度，即是六度菩薩，慈悲廣治也。六、治病妙術，治無痛惱，而不能治必死之人。譬通教菩薩體法，但治有反復凡夫，不治焦種二乘也。七、雖治難愈之病，而不一時治一切病，即是別教菩薩也。八、能一時治一切病，而不能令平復如本，即圓教初心十信也。九、能遍治一切，亦能平復如本，而不能令過本，即圓教後心也。十、一時治一切病，即能平復，又使過本，即是如來。
前三種醫，即大經中之舊醫用乳藥也。後七并客醫，無術者，但用無常、苦等法，如用辛、苦、酢藥也。有術遠來，還令服乳，最後究竟良醫也。良者，善也。內有三達五眼，即是八術，妙得藥性，善治者，外識病源，能用藥也。智慧者，權實二智，深知二諦也。聰達者，五眼鑒機，頓漸不差也。十二部教文理甚深，如明鏈方藥，依四悉檀治眾生病，如善治眾病也。無量義云：醫王、大醫王。以大醫故，稱為良醫。
多諸子息，若十，聲聞；二十，支佛；百數，菩薩。菩薩之子，凡有三種子義：
一、就一切眾生皆有三種性德佛性，即是佛子，故云其中眾生悉是吾子，此文云多諸子息也。約十心數法，即有百子。心王為正因佛性，慧是了因性，余九相扶起，屬緣因性，一數起時，九數扶助，如是成百也。性德佛子非善非惡而通善惡，故此十數及與心王為通心數，是以性德三因悉屬正因佛子。
二者、就昔結緣為佛子，如十六王子覆講法華，時聞法者亦生微解，即成了因性，昔微能修行為緣因性，正性為本，此三因并屬緣因，資發今日一實之解，故以昔日結緣為緣因佛子，即火宅中三十子也。此約十信，一信起時，即具余九，還有百信，故得結緣為佛子也。
三者、了因之子，即是今日聞法華經，安住實智中，我定當作佛，決了聲聞法，是諸經之王，從佛口生，得佛法分，故名真子。此亦有三因性，今既顯了，見於佛性，并屬了因佛子。百子之義，還將十數入十善法中，十信入初住中，是故正因通於本末。此文明百子，不取了因子。了因子屬下不失心，服藥中明之。
以有事緣，遠至他國者，譬過去應化中現滅也。諸子於後下，第二、還已復去，譬現世益物，又二：一、諸子於後飲毒，譬上機應相關，見諸眾生德薄垢重，眾生於佛滅後，樂著三界邪師之法，故云飲他毒藥。即是游行詣他國，輪轉諸趣，墮在三界，故云宛轉于地。
是時，其父還來歸家下，譬上我少出家，得三菩提，第二、非生現生也。上有二：形聲及利益不虛。今言諸子飲毒去，譬上形益，信受邪師之法，名為飲毒。失心是無大小機感生，不失心是有大小機感生。又失心者，貪著三界，失先所種三乘善根也，為是人非滅唱滅。不失心者，雖著五欲，而不失三乘善根，為是人故，非生現生。善強惡輕，見佛即能修道斷結，如子見父，求藥病愈。善輕惡重，得見佛，亦求護，而不修道，如子見父求救，不肯服藥。父為此子唱言應死。遙見者，明佛出世時，眾生亦見色身，而為見思障隔五分，不得親奉法身，故云遙也。見聞佛出，皆有喜敬之事，現諸經文，梵王請等，例是求救之辭也。
父見子等苦下，譬上聲益，又二：初、譬佛受請，轉二諦法輪也。而作是言下，譬誡勸。
經方者，即十二部教也。藥草即教所詮八萬法門也。從佛出十二部，乃至出涅盤，此出漸頓藥草也；直從佛出十二部，此出頓藥草也；從佛出修多羅，此出漸藥草也。色者，譬戒，戒防身口，事相彰顯也。香者，譬定，功德香熏一切也。味者，譬慧，能得理味也。此戒定慧即八正道，修八正道能見佛性。又色是般若，照了法性之色，分明無礙。香是解脫，斷德離臭也。味是法身，理味也。三法不縱不橫，名秘密藏，依教修行，得入此藏也。說三乘，空三昧力如搗，無相如篩，無作如合，一一三昧具戒、定、慧也。又空觀如搗，假觀如篩，中觀如合，此三觀各不離戒、定、慧。將此法與漸頓眾生令修行，名服也。
從而作是言，乃至可服，即是勸門也。從速除苦惱，乃至無復眾患，即是誡門也。將誡勸二教令諸眾生服法藥也。
其諸子中，不失心者下，譬上得益不虛。上有二：一、不虛；次、釋不虛。今云其諸子中不失心者，服藥病差，即譬上皆實不虛也。釋不虛，不作譬也。