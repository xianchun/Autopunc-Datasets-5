師在海會受請，拈香示眾云：八十翁翁輥繡球。遂付維那，宣疏畢，陞座云：三處住持只這滋味，這回冤家難為回避。白蓮峰鼻孔，海會山出氣。
當晚小參云：一則三，三則七，牧羊堤畔女貞花，拒馬河邊望夫石。石擊尺，赤土畫簸箕，從教眼搭癡。復云：淮甸三十載，今作老黃梅，好是明明說，從教鴨聽雷。
入院，祖師塔燒香，以手指云：當時與麼全身去，今日重來記得無？復云：以何為驗？以此為驗。遂禮拜。
開堂黃梅，宰公度疏，師拈起示眾云：見麼？差珍異寶盡在其中，若也不見，請表白對眾拈出。
宣疏畢，乃云：便與麼散去，早是多事了也。若也不信，遂指法座云：少間向上頭撒沙撒土去也。便陞座，拈香祝圣罷，復拈香云：此一炷香，在舒郡二十七年，三處住院，諸人總知。遂欲燒次，復云：不得也須說破，某十五年行腳，初參遷和尚得其毛，次於四海參見尊宿得其皮，又到浮山圜監老處得其骨，後在白云端和尚處得其髓，方敢承受與人為師。今日爇向爐中，從教薰天炙地，有耳朵者辨取。
四祖和尚白槌云：法筵龍象眾，當觀第一義。
師云：當觀第一義，寶劍霜鋒利，掣電隔三千，最勝無倫譬，眼辨手能親，出來相比試。
僧問：舊店新開列寶珍，一回拈著一回新。師今已據盧能位，端的如何拂鏡塵？
師云：朝到西天，暮歸唐土。
進云：已得軒轅辨端的，靈光從此照恒沙。
師云：最初一句作麼生？
進云：不辭山路遠，踏雪也須過。
師云：你猶醉在。
僧問：靈山一會，迦葉親聞。未審今日一會，什麼人得聞？
師云：與靈山無異。
進云：古之今之，盡是知音。
師云：知音一句又作麼生？
進云：點頭不吐舌。
師云：無人孟浪過你。
進云：忽遇拏云霧來時又作麼生？
師云：老僧打退鼓。乃云：適來四祖師叔白槌云：當觀第一義。只如第一義且作麼生觀？要會麼？三世諸佛若無第一義，將什麼化度有情？西天四七、唐土二三，乃至天下老和尚若無第一義，將什麼建立宗風？只如當今圣帝若無第一義，將什麼統御天下？知郡學士、知縣宣德、合座尊官若無第一義，將什麼為民父母？乃至在會施主若無第一義，將什麼崇敬三寶？然雖如是，也須各各自悟始得。
上堂，舉：古人道：夫為善知識，須是驅耕夫之牛，奪饑人之食。驅耕夫之牛，令他苗稼滋盛；奪饑人之食，令他永絕饑虛。眾中聞舉者，多是如風過耳相似。既驅其牛，為什麼卻得苗稼滋盛？既奪其食，因什麼永絕饑虛？到者，須是有驅耕夫之牛，奪饑人之食底腳手，便與拶一拶，逼一逼，趕教走到結角處，便好向伊道：福不重受，禍不單行。
上堂云：二月春中漸暖，咍歌頻打拍板，烏雞走入鵝群，鴨兒凍得觜匾，水上或浮或沈，何時解成瑚璉？子細好好思量，天地去此不遠。復云：頻婆娑羅王。
上堂：今朝二月初五，行者先來打鼓，長老肚茫然，思量說佛說祖。大地雪深三尺，禽獸吃泥吃土，今年必定豐熟，自然五風十雨。者有個好處，且道有什麼好處？遂作雷聲云：是什麼？復云：雷乃發聲。
上堂云：夫為禪客，如出塞將軍，你將得云門半片餬餅來，我便與半個須彌山。若不如是，焉敢稱禪客？
上堂云：夫為出家之人，須有出家之見，具擇法眼，方為出家。如何是擇法眼？破燈盞。畢竟如何？擔板，擔板。
結夏日上堂云：孟夏漸熱，伏惟首座、大眾尊候萬福！卻似夾竹桃花，錦上鋪花，徧地花，莫眼花，每年事例不用張查。下座人事，巡寮吃茶。
上堂，舉：永嘉道：亦無人，亦無佛，大千沙界海中漚，一切圣賢如電拂。大眾！這若不具金剛眼睛，便見髑髏徧野。如何即是？劍閣路雖險，夜行人更多。
上堂云：立雪斷臂，指喻後人。人能弘道，非道弘人。這個是什麼語？江城子。
上堂云：時人住處我不住，時人行處我不行，畢竟作麼生？牛角長三寸，兔角長八尺。四溟東海流，般若波羅蜜。
上堂云：門外有大路，不肯大開口。臘月三十日，胡亂外邊走。好大哥！
上堂云：無法可說，是名說法。夜月嚴凝，霜天凜冽，池烏龜凍得成鼈，更說兩句舌頭成鐵。
圣節上堂云：十二月初八日，今上皇帝降誕之辰，不得說別事。乃高聲云：皇帝萬歲！皇帝萬歲！
上堂云：無邊身菩薩將竹杖量世尊頂，丈六了又丈六，量到梵天，不見世尊頂相。乃擲下竹杖，合掌說偈云：虛空無有邊，佛功德亦然。若有能量者，窮劫不可盡。大眾！無邊身菩薩說偈且止，諸人還解自量也無？若教老僧自量，直是無下手處。不見古人道：斗充佛座，功德難量。盞子燒香，紫云靉靆。何故如是？別是一家春。
上堂云：一年只余此月，天道未嘗降雪，奉告三界龍神，各自遞相報說，普天普地鋪銀，且要應時應節。更望大眾慈悲，為念普賢菩薩。畢竟作麼生？摩訶薩。
郭朝奉祥正請上堂，朝奉於法座前燒香云：此一瓣香，爇向爐中，為光明云遍滿法界，供養我堂頭師兄禪師。伏愿於此云中方廣座上，擘開面門，放出先師形相與諸人描貌。何以如此？白云巖畔舊相逢，往日今朝事不同。夜靜水寒魚不食，一爐香散白蓮風。
師遂云：曩謨薩怛哆鉢羅野。恁麼恁麼，幾度白云溪上望，黃梅花向雪中開；不恁麼不恁麼，嫩柳條金線，且要應時來。不見龐居士問馬大師：不與萬法為侶者是什麼人？馬大師云：待汝一口吸盡西江水即向你道。大眾！一口吸盡西江水，萬丈深潭窮到底。掠彴不是趙州橋，明月清風安可比？
上堂云：春雨灑無涯，乾坤已具知。東君行正令，梅柳一枝枝。祖師門下客，相見在今時。相見即不無，說什麼事？便下座。
上堂，舉：肅宗帝問忠國師云：和尚百年後所須何物？國師云：與老僧造個無縫塔。帝云：請師塔樣。國師良久云：會麼？帝云：不會。國師云：吾有付法弟子耽源卻諳此事，請詔問之。
師云：前面是真珠瑪瑙，後面是瑪瑙真珠，東邊是觀音勢至，西邊是普賢文殊，中間有一首幡，被風吹著，道胡盧胡盧。
上堂，顧視禪床左右，遂拈拄杖在手中云：只長一尺。下座。
上堂云：世有一物，亦不屬凡，亦不屬圣，亦不屬邪，亦不屬正，萬事臨時，自然號令，抵死要知，換卻性命。
上堂云：擔水河頭賣，諸人盡笑怪，滯貨沒人猜，一似欠他債，昨夜三更半，石人鬪禮拜。這個說話，莫道你理會不得，我也理會不得。
上堂云：古人道：無邊剎境，自他不隔於毫端；十世古今，始終不離於當念。
師云：是即是，只是太舊。雪峰示眾道：盡大地撮來如粟米粒大，拋向面前，漆桶不會，打鼓普請看。大眾！雪峰對面熱瞞諸人不少也。然雖如是，還有與雪峰同步底麼？試出來與五祖相見。有麼？若無，遂拈拄杖卓一下，舉起云：五祖今日與雪峰同乘槎泛四大海，穿八大龍王髑髏，經過百千個須彌山，卻回來法座上坐，又送雪峰歸雪峰山，只是不曾動著一步。諸人還信得及麼？若信不及，遂舉拄杖云：豈不見先師翁道：放在臥床頭，急要打老鼠。
上堂云：凡心圣意露堂堂，念念無差即道場。向去莫言今日事，觀音自在放毫光。良久，云：莫瞞老僧好。
上堂云：三月安居今已滿，九旬禁足事如何？西天蠟驗聞聲久，此土鵝珠說者多。季運二千年遠意，混流水乳積成河，林泉開士齊弘護，莫使隳頹著眾魔。
上堂云：時候季秋霜冷，皎潔銀河耿耿，松窗一炷爐煙，頗稱吾家好景。
上堂，舉：僧問投子：大藏教中還有奇特事也無？投子云：演出大藏教。
師云：投子被人一問，直得料掉沒交涉。若是五祖即不然，或有人問：大藏教中還有奇特事也無？老僧即向伊道：作禮而去，信受奉行。然雖如是，與他投子白云萬里。畢竟如何？要你諸方眼作麼？
上堂云：悟了同未悟，歸家尋舊路。一字是一字，一句是一句。自小不脫空，兩歲學移步。湛水生蓮花，一年生一度。
上堂云：頻頻喚汝不歸家，貪向門前弄土沙。每到年年三月，滿城開盡牡丹花。
上堂云：青蘿夤緣，直上寒松之頂；白云淡濘，出沒太虛之中。自十九至二十三日，萬余人來此赴會哄哄地，如今只見老漢獨自口吧吧地。若道多人是鬧，一人是靜，直是白云萬里。畢竟如何？一人鬧浩浩，多人靜悄悄，不如歸堂吃茶好。
上堂云；心隨萬境轉，轉處實能幽。云門道：觀世音菩薩將錢買胡餅，放下手云：卻是個饅頭。如此則隨他腳跟轉也。五祖有個隨流認得性，快樂永無憂底因緣舉似大眾，忽然於此省去也不定。良久，喚侍者，侍者應諾。
師云：我害癡。
上堂云：仲冬嚴寒，普徧世間。富貴即易，貧窮即難，唯我林泉之人無易無難。為什麼如此？良久，云：無人處向你說。
上堂，舉：普化道：明頭來，明頭打；暗頭來，暗頭打；虛空來，虛空打；四方八面來，連枷打。臨濟聞得，遣僧問云：總不恁麼來時如何？化云：明日大悲院有齋。若是五祖即不然，有人問：總不恁麼來時如何？和聲便打。是他須道：五祖盲枷瞎棒。我只要你恁麼道。何故？一任舉似諸方。
上堂云：應接無方唯是此，一毛端上廓心田。生枝延蔓魔家族，點點舒光曜祖天。
上堂云：風和日暖，喬樹鸎啼，桃李妍而爛錦成行，芳草濃而鋪茵作陣。花落一片兩片，浮碎玉以雰雰；柳舞三回五回，曳長絲而冉冉。當是時也，古人道：幽鳥語如簧，柳垂金線長，煙收山谷靜，風送杏花香。永日瀟然坐，澄心萬慮忘，欲言言不及，林下好商量。良久，云：你且商量看。
上堂，舉：僧問雪峰云：古澗寒泉時如何？峰云：瞪目不見底。僧云：飲者如何？峰云：不從口入。趙州聞得，云：不可從鼻孔入也。僧卻問趙州：古澗寒泉時如何？州云：苦。僧云：飲者如何？州云：死。
師云：若有人問五祖：古澗寒泉時如何？即向伊道：水。飲者如何？但云：當下止渴。或有個人出來問道：與曹溪水是一是二？我即向伊道：分枝列派，縱橫自在，低處澆田，高處潑菜。
上堂云：趙州道個柏樹子，廬陵隨後雪白米，中間有個白蓮峰，一口吸盡西江水。喜美羅邏哩，羅邏哩，我自我，你自你。深村有個白額蟲，吒腮鬣頷九條尾。
良久，云：咦！好怕人。
小參，舉：藥山初參石頭，問云：三乘十二分教某甲粗知，訪聞南方直指人心，見性成佛，實未明了。石頭云：恁麼也不得，不恁麼也不得，恁麼不恁麼總不得。藥山罔措。一日坐次，石頭遂問云：汝在此作什麼？山云：一物也不為。頭云：恁麼則閑坐也。山云：閑坐則為也。頭云：你道不為，不為個什麼？山云：千圣亦不識。石頭遂有頌云：從來共住不知名，任運相將只麼行。自古上賢猶不識，造次凡流豈易明？
師云：大眾！須是過得祖師關，會鳥道玄路，始會此般說話。石頭恁麼垂示，便類趙州庭前柏樹子、洞山麻三斤、云門超佛越祖之談。五祖亦有一頌：任運不知名，輕輕著眼聽。水上青青綠，元來是浮萍。
四面專使文詳持法嗣書到，師於法座前授書，拈起問專使云：這個是四面底，闍梨底在什麼處？
使云：驗在目前。
師云：幾不問過。遂陞座，云：好事難逢，何不出來大家唱和？
時有僧出問云：石頭馳書，猶是鈍漢；玄沙白紙，謾說同風。四面齎來，有何祥瑞？
師云：春氣發來無硬地。
進云：與麼則沖開千頃浪，透過祖師關。
師云：真個也無。
進云：可謂是黃梅熟後無人識，獨許東山一老師。
師云：更有人在。
進云：和尚也不要疑著。
師云：也落在闍梨後。
進云：只如四面無門，老和尚向甚處得這消息來？
師云：你向甚麼處去來？
僧指東畔云：這個直歲得恁麼黑？又指西畔云：這個知客得恁麼肥？
師云：不得指東劃西。
僧以坐具一劃，云：者個不可喚作東西也。
師云：看你亂走。
進云：和尚低聲，恐人聞得。
師云：你適來也郎當不少。
僧以手摑口云：是我招得。
師乃云：大眾！四面長老有書，對大眾前須當說過。四面大漆桶，詳師分半桶，白蓮峰下開，薰卻我鼻孔。且道為什麼如此？無你出氣處。
太平專使至，上堂云：萬里無云點太清，祖天日月自分明。太平不許將軍見，卻許將軍建太平。
上堂云：舉則公案，事事成辦，向外馳求，癡漢！癡漢！
上堂云：有物先天地，無形本寂寥，能為萬象主，不逐四時雕。古人恁麼道，可謂錦上鋪花，不妨奇特。諸人且作麼生會？白蓮今日曲順後機，不惜眉毛亦為頌出：有中有，無中無，細中細，麤中麤。
上堂云：今朝三月初五，老漢亦無所補，無字指路堂堂，枉見衲僧受苦。畢竟如何？如人學射。
上堂云：媚景中春暖色暄，盡塵沙界一般天，林巒蓊郁爭蒼翠，花柳芬芳鬪色鮮，蝶弄牡丹飛勢緊，蜂游芍藥謾遲延。人生幾度逢春景？何不於中種福田？
上堂，舉：興化云：我逢人則不出，出則便為人。三圣道：我逢人則出，出則不為人。
師云：此二古德，一人文章浩渺，一人武藝全施。若道興化是文亦不得，若道三圣是武亦不得，還於此辨得出麼？若辨得出，許你通身是命；若辨不出，你自相度。
上堂云：如何是禪？閻浮樹在海南邊，近則不離方寸，遠則十萬八千。畢竟如何？禪！禪！
上堂云：賤賣擔板漢，貼稱麻三斤，百千年滯貨，何處著渾身？
上堂云：今朝八月二十，佛法兩字難入。深村大小老翁，達磨祖師不及。
上堂云：未透祖師關，莫問大雪山，一步一萬里，千難與萬難。
上堂，舉：僧問趙州：狗子還有佛性也無？州云：無。僧云：一切眾生皆有佛性，狗子為什麼卻無？州云：為伊有業識在。
師云：大眾！你諸人尋常作麼生會？老僧尋常只舉無字便休，你若透得這一個字，天下人不柰你何。你諸人作麼生透？還有透得徹底麼？有則出來道看。我也不要你道有，也不要你道無，也不要你道不有不無，你作麼生道？珍重！
呂寶文嘉問入山，上堂，僧問：世尊拈花，迦葉微笑，臺旆光臨於法席，愿師方便為宣揚。
師云：六耳不同謀。
進云：不於花上覓，烜赫自圓明。
師云：好。
進云：可謂獨露無私，對揚有準。
師云：是。
進云：覿面知機又作麼生？
師云：不得與別人說。
進云：和尚只知其一，且不知其二。
師云：你作麼生？
進云：祖師卻道知來也，歸作鹽梅正是時。
師云：被你道著。
進云：已得真人好消息，人間天上更無疑。
師乃云：記得昔日僧問六祖：黃梅衣鉢什麼人得？祖云：會佛法底人得。僧云：和尚還得也無？祖云：不得。僧云：為什麼和尚卻不得？祖云：我不會佛法。又舉：僧問雪峰：和尚見德山後得個什麼道理便休去？峰云：我當時空手去空手回。
師云：大眾！此二尊宿，一人是祖師，一人是禪師。及乎問著，便道：我不會佛法。又道：我空手去空手回。你諸人還會伊恁麼說話也無？若要會他恁麼說話，須是透祖師關始得。若不透祖師關，輒不得正眼覷著。
唐提舉耜到院，上堂，舉：三圣問雪峰：透網金鱗以何為食？峰云：待汝出網來即向汝道。圣云：一千五百人善知識，話頭也不識。峰云：老僧住持事煩。眾中或謂雪峰與三圣宗派不同，故言不相契；或謂三圣作家，雪峰不能達其意。如斯話會，有何交涉？忽有人問五祖：透網金鱗以何為食？老僧向伊道：好個問頭！復云：大眾！且道與雪峰是同是別？不能為你說得，聽取一頌：洞無云別有天，桃花似錦柳如煙。仙家不會論春夏，石爛松枯是一年。
資福專使持法嗣書至，師於法堂上受書，拈起問專使云：本無名字，什麼處得這個來？
專使擬議，師云：因誰致得？遂陞座。
舉：石頭問長髭：什麼處來？髭云：嶺南來。石頭云：大庾嶺頭一鋪功德成就也未？髭云：成就久矣，只欠點眼在。石頭云：莫要點眼麼？髭云：便請。石頭垂下一足，髭便禮拜。石頭云：你見個什麼道理便禮拜？髭云：如紅爐上一點雪。
師云：紅爐一點雪，知音瞥不瞥。龜毛扇子扇，泥牛一點血。
山前一片閑田地，叉手叮嚀問祖翁。幾度賣來還自買，為憐松竹引清風。
床是柴棚蓆是茅，枕頭葛怛半中凹。霜天索寞人投宿，睡到平明手腳交。
白云堆古家風，萬里霜天月色同。林下水邊人罕到，方知吾道樂無窮。
冉冉白云間，閼閼微風起。至哉造化功，孰為究終始？究之既不能，徒然自憂喜。
幽幽寒角發孤城，十里山頭漸杳冥。一種是聲無限意，有堪聽有不堪聽。
病來又病皮黏骨，抖擻起來無一物。行不成步語聲低，鼻孔依前空突兀。
山中行，攜籃采蕨稱幽情，牧童唱罷胡家曲，子規枝上一聲聲。
山中住，萬疊千重誰伴侶？縱使知音特地來，云深必定無尋處。
山中坐，月夜霜天寒鴈過，爐灰撥盡未成眠，報曉靈禽清耳朵。
山中臥，一片清光高監我，但得身心到處閑，多年布衲從教破。
一月在天，影含眾水。師真之真，非月非水。青黃碧綠亂荼糊，看來半嗔半喜。
桂花包老黃梅，不向陰陽地上開。蜂蝶豈知香遠拆？難尋蹤跡去還來。
眼暗耳聾，行步龍鍾，人前強笑，叉手當胸。
以相取相，都成幻妄；以真求真，轉見不親。見成公案，無事不辦。百年三萬六千日，翻覆元來是這漢。
我真我贊，唯己自知。面面相覷，有甚了期？
師室中常舉：趙州狗子還有佛性也無？州云無。
趙州露刃劍，寒霜光焰焰。更擬問如何，分身作兩段。
學道先須得指歸，聞聲見色不思議。長天夜夜家家月，影落澄潭幾個知？
祖道何殊世路平，時人行處不須驚。擬心未到先移步，直似玄沙問鏡清。
學道之人得者稀，是非長短幾時虧？若憑言語論高下，恰似從前未悟時。
空門有路人皆到，到者方知滋味長。心地不生閑草木，自然身放白毫光。
一片秋光對草堂，籬邊金菊預聞香。蟬聲未息涼風起，勝似征人歸故鄉。
終日談玄第一宗，枯河道覓魚蹤。直饒祖佛無階級，須向奇人棒下通。
二人同心，其義斷金。古今有此，吾道堪任。山之厚重，海之淵深，白云留不住，祖佛莫能禁。極目少林峭峙，傍觀華岳崟岑。分得維摩按指法，且彈一曲訪知音。
此病彼圜寂，吾門何得失？失死若空花，去來如鳥跡。東涌忽西沒，影掛寒堂壁。三十三天撲帝鐘，普念般若波羅蜜。
寂住峰頭云，灑落曹溪水。高張浮渡帆，直入大洋。運載既緣終，昨夜狂風起。髾角女子戴瓊花，八十翁翁穿繡履。
浮渡巖前青瘦柏，叢林聳出標風格。夜來寒影落西衢，誰唱胡笳十八拍？
苦霧罩庭軒，悲云鎖暮天。師歸真凈界，影掛月孤圓。去不去兮若之夢，來不來兮誰後先？誰後先，閻浮樹在海南邊。
子既卜遷居，禪家第一機。有帆不掛樹，無住坦然途。世態那堪戀？恩情盡屬愚。祖師門下客，到此辨錙銖。
維摩之後室長開，立雪求心悟善財。木老花雕兮白云亂卷，波澄霜夜兮皎月徘徊。不二門高遠相訪，又騎羸馬入塵埃。
歸心休問路多端，四海為家未足觀。只履清名思達磨，諸侯九合笑齊桓。
本自居山不厭山，水聲山色異人間。知音若會儂家意，任是危層亦共攀。
白云巖上月，太平松下影。深夜秋風生，都成一片境。
今生父母當親覲，從本爺娘子細看。動轉施為全得力，一回舉著骨毛寒。
相聚淮南四十年，而今歸去路三千。有人若問西來意，水在江湖月在天。
一瓶一鉢且隨緣，此事時時強為宣。知己不來春漸老，孤峰皎月對寒泉。
海會云山疊亂青，龍潭瀉碧聲冷泠。使君乞與安閑地，時共禪徒終夜聽。
每覽嘉隱篇，清風益可愛。有時說向人，時人都不會。回首望衡岳，岳山千里外。獨步立斜陽，颯颯聞秋籟。
春晴觸石欲高飛，皖伯臺前度翠微。本自無心為雨露，何曾有意泄天機？
風雷倚勢聲光遠，草木乘陰色澤肥。莫謂功成空聚散，巖房潛約幾時歸？
巖縫迸開云片片，半籠幽石半從龍。為霖普潤焦枯後，卻入煙蘿第一重。
莫論人情與道情，大都物理自分明。皖公山下長流水，今古滔滔徹底清。
庭無立雪人，路有塵埃客。傾盡此時心，松間贈行色。
水中撈得麥，恐悚鑲禪客。往復偃溪邊，聞聲隔不隔。
徧游五祖山，語笑令人愛。極目情量寬，禮貌多自在。
思鄉便欲回，不慮他人怪。再見是明年，往來無罣礙。
春山望極幾千重，獨凭危欄誰與同？夜靜子規知我意，一聲聲在翠微中。
登山須拄杖，渡水要行船。有客開顏笑，無愁展腳眠。
萬般存此道，一味信前緣。試比紅塵，清虛直幾錢？
坐一須赴七，古圣留縱跡。此土與西天，個個明格尺。
點鐵化為金，喝石變成壁。大力那羅延，是誰親中的？
隔闊多時未是疏，結交豈在頻相見。從教山下路崎嶇，萬里蟾光都一片。
朔風掃盡千巖雪，枝上紅梅包欲裂。縹緲寒云天外來，吾家此境憑誰說？
何事秋風入夜涼？稻花時復送余香。要知此個真消息，末後殷勤味最長。
皖伯臺前送別時，桃花似錦柳如眉。明年此日凭欄望，依舊青青一兩枝。
透出龍門未是難，幾人得過趙州關？白云片片青山外，為雨為霖去復還。
出自白云山，攜筇步煙渚。心中幾萬端，唯我能相許。
木落高秋玉露垂，窗前黃菊漸離披。白云片片迎新鴈，不是知音說向誰？
寄書未到他先望，傳語不來我未知。度日林泉無世慮，歛眉偷看白猿兒。
梅花欲謝不謝，桃花欲開不開。思君共聽猿啼處，一片白云天外來。
多時欲寫天邊鴈，毛色觀來苦未全，號叫不妨知節令，養成飛去有何難？
鴈鴈鴈塔當初占，古蹤禪禪，入理深淵，無形無狀，千難萬難。後生晚長，心堅石穿。
此花迥與人間別，結果開花當處生。要會祖師端的旨，未萌天地已先成。
此土西天祖佛名，雙峰頂上鐵花生。世間無限丹青手，只恐吟成畫不成。
造化之功品物情，正當生處不言生。尋枝摘葉空勞力，一朵開時一佛成。
山腰營小閣，聊且寄生平。三四危峰頂，啼猿分外清。
縱使千回眼見，爭如手親一徧？透得此個重關，乃是平生方便。
山家旨趣最幽微，路轉峰回到者稀。一徧黃菁消永日，滿頭白發已玄機。
遶巖瀑布窗前落，哭月狂猿嶺上飛。自得平生觀不足，那知浮世是兼非？
諦當之言不在多，文殊不二問維摩。趙州眼爍四天下，賴有同參凌行婆。
修竹喬松積翠陰，綠楊紅蘂徧園林。到頭須讓西湖水，淡靜還如君子心。
一宿成家步，孤云萬里游。吾門隨處靜，世路幾時休？
舉首問明月，憑心寄斗牛。歸期何太晚？猶尚往他州。
眼觀不足，耳聽不盡。水碧山青，誰遠誰近？
老病疏慵不記心，應無狂夢到瓊林。水聲山色長為伴，利害從教似海深。
俳徊兩澗齊，瀉碧垂雙帶。長沙波浪深，湍流轉霶霈。
昨夜西風激怒濤，驚飜舊事沒絲毫。凭欄笑罷思量著，望斷長天月色高。
但得心閑到處閑，莫拘城市與溪山。是非名利渾如夢，正眼觀時一瞬間。
送客別金沙，行行去路賒。淡煙籠碧漢，薄霧綴紅霞。
百舌吟新樹，千株長嫩芽。飜思分袂處，舉首見桃花。
秋云秋水兩依依，塞鴈聲聲度翠微。多向洞庭青草岸，楚天空闊不知歸。
凈空居士久相知，三十年來只片時。今日白蓮花下見，維摩元是舊容儀。
寄盡千張紙，徒煩心手勞。人情如太華，爭似道情高？
一松一竹一溪云，時有清風伴月輪。窗外泉聲長似雨，迥然居者不知春。