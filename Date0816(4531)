尒時，具壽善現白佛言：世尊！若諸菩薩欲滿布施波羅蜜多，應學般若波羅蜜多；欲滿凈戒、安忍、精進、靜慮、般若波羅蜜多，應學般若波羅蜜多。若諸菩薩欲遍知色，應學般若波羅蜜多；欲遍知受想行識，應學般若波羅蜜多。若諸菩薩欲遍知眼處，應學般若波羅蜜多；欲遍知耳鼻舌身意處，應學般若波羅蜜多。若諸菩薩欲遍知色處，應學般若波羅蜜多；欲遍知聲香味觸法處，應學般若波羅蜜多。
若諸菩薩欲遍知眼界，應學般若波羅蜜多；欲遍知耳鼻舌身意界，應學般若波羅蜜多。若諸菩薩欲遍知色界，應學般若波羅蜜多；欲遍知聲香味觸法界，應學般若波羅蜜多。若諸菩薩欲遍知眼識界，應學般若波羅蜜多；欲遍知耳鼻舌身意識界，應學般若波羅蜜多。若諸菩薩欲遍知眼觸，應學般若波羅蜜多；欲遍知耳鼻舌身意觸，應學般若波羅蜜多。若諸菩薩欲遍知眼觸為緣所生諸受，應學般若波羅蜜多；欲遍知耳鼻舌身意觸為緣所生諸受，應學般若波羅蜜多。若諸菩薩欲遍知地界，應學般若波羅蜜多；欲遍知水火風空識界，應學般若波羅蜜多。
若諸菩薩欲遍知無明，應學般若波羅蜜多；欲遍知行、識、名色、六處、觸、受、愛、取、有、生、老死，應學般若波羅蜜多。若諸菩薩欲永斷貪欲，應學般若波羅蜜多；欲永斷瞋恚、愚癡，應學般若波羅蜜多。若諸菩薩欲永斷薩迦耶見，應學般若波羅蜜多；欲永斷戒禁取、疑、欲貪、瞋恚，應學般若波羅蜜多。若諸菩薩欲永斷色貪，應學般若波羅蜜多；欲永斷無色貪、無明、慢、掉舉，應學般若波羅蜜多。若諸菩薩欲永斷一切隨眠、纏、結，應學般若波羅蜜多。若諸菩薩欲永斷四食，應學般若波羅蜜多。
若諸菩薩欲永斷四軛、四瀑流、四取、四身系及四顛倒，應學般若波羅蜜多。若諸菩薩欲遠離十不善業道，應學般若波羅蜜多。若諸菩薩欲受行十善業道，應學般若波羅蜜多。若諸菩薩欲圓滿四靜慮，應學般若波羅蜜多；欲圓滿四無量、四無色定，應學般若波羅蜜多。若諸菩薩欲圓滿四念住，應學般若波羅蜜多；欲圓滿四正斷、四神足、五根、五力、七等覺支、八圣道支，應學般若波羅蜜多。
若諸菩薩欲圓滿佛十力，應學般若波羅蜜多；欲圓滿四無所畏、四無礙解、大慈大悲大喜大舍、十八佛不共法，應學般若波羅蜜多。若諸菩薩欲自在入覺分等持，應學般若波羅蜜多。若諸菩薩欲自在入師子游戲等持乃至師子奮迅等持，應學般若波羅蜜多。若諸菩薩欲於一切陀羅尼門、三摩地門皆得自在，應學般若波羅蜜多。
若諸菩薩欲於入出健行等持、寶印等持、月光等持、月幢相等持、入一切法印等持、觀印等持、法界決定等持、決定幢相等持、金剛喻等持、入諸法門等持、等持王等持、王印等持、力嚴等持、寶篋等持、入一切法言詞決定等持、入一切法智安受等持、觀察十方等持、一切法印陀羅尼門等持、不忘諸法等持、一切法等趣行相印等持、住虛空處等持、三輪清凈等持、隨順不退神通等持、器中涌出等持、勝定幢相等持、降伏煩惱等持、破四魔軍等持、成就十力等持及余無量無邊等持皆得自在，應學般若波羅蜜多。若諸菩薩欲滿一切有情所愿，應學般若波羅蜜多。若諸菩薩欲滿一切殊勝善根，由此善根得圓滿故，不墮諸惡趣，不生貧賤家，不墮聲聞地，不墮獨覺地，於菩薩頂決定不墮，應學般若波羅蜜多。
時舍利子問善現言：云何名為菩薩頂墮？
善現答言：若諸菩薩無方便善巧修行六波羅蜜多，無方便善巧住空、無相、無愿等持，退墮聲聞或獨覺地，不得菩薩正決定位，不入菩薩正性離生，如是名為菩薩頂墮。
時舍利子問善現言：何法名生？
善現答言：生謂菩薩隨順法愛。
舍利子言：何謂菩薩隨順法愛？
善現答言：若諸菩薩修行般若波羅蜜多，安住色空起想起著，安住受想行識空起想起著；安住色無相起想起著，安住受想行識無相起想起著；安住色無愿起想起著，安住受想行識無愿起想起著；安住色寂靜起想起著，安住受想行識寂靜起想起著；安住色遠離起想起著，安住受想行識遠離起想起著；安住色無常起想起著，安住受想行識無常起想起著；安住色苦起想起著，安住受想行識苦起想起著；安住色無我起想起著，安住受想行識無我起想起著；安住色不凈起想起著，安住受想行識不凈起想起著。舍利子！是為菩薩隨順法愛，即此法愛，說名為生。
復次，舍利子！若諸菩薩作是念言：此色應斷，由此故色應斷；此受想行識應斷，由此故受想行識應斷。此苦應遍知，由此故苦應遍知；此集應永斷，由此故集應永斷；此滅應作證，由此故滅應作證；此道應修習，由此故道應修習。此是雜染，此是清凈；此應親近，此不應親近；此應行，此不應行；此是道，此非道；此應修，此不應修；此應學，此不應學；此是布施波羅蜜多，此非布施波羅蜜多；此是凈戒、安忍、精進、靜慮、般若波羅蜜多，此非凈戒、安忍、精進、靜慮、般若波羅蜜多；此是菩薩方便善巧，此非菩薩方便善巧；此是菩薩生，此是菩薩離生。舍利子！若菩薩摩訶薩修行般若波羅蜜多時，安住此等種種法門起想起著，是為菩薩隨順法愛，即此法愛，說名為生。如宿食生，能為過患，除遣此故，名為離生。
時舍利子問善現言：云何菩薩摩訶薩名入菩薩正性離生？
善現答言：若菩薩摩訶薩修行般若波羅蜜多時，不見內空，不依內空而觀外空；不見外空，不依外空而觀內空，不依外空而觀內外空；不見內外空，不依內外空而觀外空，不依內外空而觀大空；不見大空，不依大空而觀內外空，不依大空而觀空空；不見空空，不依空空而觀大空，不依空空而觀勝義空；不見勝義空，不依勝義空而觀空空，不依勝義空而觀有為空；不見有為空，不依有為空而觀勝義空，不依有為空而觀無為空；不見無為空，不依無為空而觀有為空，不依無為空而觀畢竟空；不見畢竟空，不依畢竟空而觀無為空，不依畢竟空而觀無際空；不見無際空，不依無際空而觀畢竟空，不依無際空而觀無散空；不見無散空，不依無散空而觀無際空，不依無散空而觀本性空；不見本性空，不依本性空而觀無散空，不依本性空而觀相空；不見相空，不依相空而觀本性空，不依相空而觀一切法空；不見一切法空，不依一切法空而觀相空，不依一切法空而觀無性空；不見無性空，不依無性空而觀一切法空，不依無性空而觀無性自性空；不見無性自性空，不依無性自性空而觀無性空。舍利子！是菩薩摩訶薩修行般若波羅蜜多時，作如是觀，名入菩薩正性離生。
復次，舍利子！諸菩薩摩訶薩修行般若波羅蜜多時，應如是學甚深般若波羅蜜多，謂於色及名應知不應著，於受想行識及名應知不應著；於眼處及名應知不應著，於耳鼻舌身意處及名應知不應著；於色處及名應知不應著，於聲香味觸法處及名應知不應著；於眼界及名應知不應著，於耳鼻舌身意界及名應知不應著；於色界及名應知不應著，於聲香味觸法界及名應知不應著；於眼識界及名應知不應著，於耳鼻舌身意識界及名應知不應著；於布施波羅蜜多及名應知不應著；於凈戒、安忍、精進、靜慮、般若波羅蜜多及名應知不應著；於四靜慮及名應知不應著，於四無量、四無色定及名應知不應著；於四念住及名應知不應著，於四正斷、四神足、五根、五力、七等覺支、八圣道支及名應知不應著；於五眼及名應知不應著，於六神通及名應知不應著；於佛十力及名應知不應著，於四無所畏、四無礙解、大慈大悲大喜大舍、十八佛不共法及名應知不應著。如是，舍利子！諸菩薩摩訶薩修行般若波羅蜜多時，於菩提心及名應知不應著，於無等等心及名應知不應著，於廣大心及名應知不應著。何以故？舍利子！是心非心，本性凈故。
時舍利子問善現言：云何是心本性清凈？
善現答言：是心本性非貪相應非不相應，非瞋相應非不相應，非癡相應非不相應，非諸纏、結、隨眠、見趣及障相應非不相應，與諸聲聞、獨覺心等亦非相應非不相應。舍利子！諸菩薩摩訶薩知心如是本性清凈。
尒時，舍利子復問善現言：是心為有非心性不？
善現詰言：非心性中有性無性為可得不？
舍利子言：不也，善現！
善現答言：非心性中有性無性既不可得，云何可問是心為有非心性不？
時舍利子問善現言：何等名為非心性耶？
善現答言：於一切法無變異無分別，是名非心性。
舍利子言：為但心無變異無分別，為所余法亦無變異無分別耶？
善現答言：如心無變異無分別，色受想行識亦無變異無分別；如心無變異無分別，眼處乃至意處亦無變異無分別；如心無變異無分別，色處乃至法處亦無變異無分別；如心無變異無分別，眼界乃至意界亦無變異無分別；如心無變異無分別，色界乃至法界亦無變異無分別；如心無變異無分別，眼識界乃至意識界亦無變異無分別；如心無變異無分別，地界乃至識界亦無變異無分別；如心無變異無分別，無明乃至老死亦無變異無分別；如心無變異無分別，布施波羅蜜多乃至般若波羅蜜多亦無變異無分別；如心無變異無分別，四念住乃至八圣道支亦無變異無分別；如心無變異無分別，五眼、六神通亦無變異無分別；如心無變異無分別，佛十力乃至十八佛不共法亦無變異無分別；如心無變異無分別，乃至無上正等菩提亦無變異無分別。
時舍利子贊善現言：善哉！善哉！誠如所說。汝真佛子，從佛心生，從佛口生，從佛法生，從法化生，得佛法分，不受財分，於諸法中，身自作證，慧眼現見，而能起說。佛常說汝聲聞眾中住無諍定最為第一，如佛所說，真實不虛。善現！諸菩薩摩訶薩於深般若波羅蜜多應如是學。善現！若菩薩摩訶薩於深般若波羅蜜多能如是學，應知已住不退轉地，不離般若波羅蜜多，能如實觀諸法實性。
復次，善現！若善男子善女人等，欲學聲聞地者，應於如是甚深般若波羅蜜多當勤聽受，讀誦堅持，如理思惟，審諦觀察，令至究竟。欲學獨覺地者，亦於如是甚深般若波羅蜜多當勤聽受，讀誦堅持，如理思惟，審諦觀察，令至究竟。欲學菩薩地及如來地者，亦於如是甚深般若波羅蜜多當勤聽受，讀誦堅持，如理思惟，審諦觀察，令至究竟。何以故？善現！如是般若波羅蜜多甚深經中，廣說開示三乘法故。若菩薩摩訶薩能學般若波羅蜜多，則為遍學三乘，諸法皆得善巧。
尒時，具壽善現白佛言：世尊！我於般若波羅蜜多及於菩薩摩訶薩皆不知不得，亦無所見，云何令我以般若波羅蜜多教誡教授諸菩薩摩訶薩？世尊！我於般若波羅蜜多不知不得，亦無所見，若以般若波羅蜜多教誡教授諸菩薩摩訶薩定當有悔。世尊！我於諸法不知不得，亦無所見，若以諸法教誡教授諸菩薩摩訶薩定當有悔。世尊！我於諸法若增若減不知不得，亦無所見，云何可言此名菩薩摩訶薩，此名般若波羅蜜多？世尊！諸菩薩摩訶薩名及般若波羅蜜多名皆無所住，亦非不住。何以故？如是二義無所有故，如是二名俱無所住，亦非不住。
世尊！我於色乃至識若增若減不知不得，亦無所見，云何可言此是色乃至識？是色等名皆無所住，亦非不住。何以故？是色等義無所有故，此色等名都無所住，亦非不住。
世尊！我於眼處乃至意處若增若減不知不得，亦無所見，云何可言此是眼處乃至意處？眼處等名皆無所住，亦非不住。何以故？眼處等義無所有故，眼處等名都無所住，亦非不住。
世尊！我於色處乃至法處若增若減不知不得，亦無所見，云何可言此是色處乃至法處？色處等名皆無所住，亦非不住。何以故？色處等義無所有故，色處等名都無所住，亦非不住。
世尊！我於眼界乃至意界若增若減不知不得，亦無所見，云何可言此是眼界乃至意界？眼界等名皆無所住，亦非不住。何以故？眼界等義無所有故，眼界等名都無所住，亦非不住。
世尊！我於色界乃至法界若增若減不知不得，亦無所見，云何可言此是色界乃至法界？色界等名皆無所住，亦非不住。何以故？色界等義無所有故，色界等名都無所住，亦非不住。
世尊！我於眼識界乃至意識界若增若減不知不得，亦無所見，云何可言此是眼識界乃至意識界？眼識界等名皆無所住，亦非不住。何以故？眼識界等義無所有故，眼識界等名都無所住，亦非不住。
世尊！我於眼觸乃至意觸若增若減不知不得，亦無所見，云何可言此是眼觸乃至意觸？眼觸等名皆無所住，亦非不住。何以故？眼觸等義無所有故，眼觸等名都無所住，亦非不住。
世尊！我於眼觸為緣所生諸受乃至意觸為緣所生諸受若增若減不知不得，亦無所見，云何可言此是眼觸為緣所生諸受乃至意觸為緣所生諸受？眼觸為緣所生諸受等名皆無所住，亦非不住。何以故？眼觸為緣所生諸受等義無所有故，眼觸為緣所生諸受等名都無所住，亦非不住。
世尊！我於無明乃至老死若增若減不知不得，亦無所見，云何可言此是無明乃至老死？無明等名皆無所住，亦非不住。何以故？無明等義無所有故，無明等名都無所住，亦非不住。
世尊！我於無明滅乃至老死滅若增若減不知不得，亦無所見，云何可言此是無明滅乃至老死滅？無明滅等名皆無所住，亦非不住。何以故？無明滅等義無所有故，無明滅等名都無所住，亦非不住。
世尊！我於貪瞋癡及諸纏、結、隨眠、見趣若增若減不知不得，亦無所見，云何可言此是貪等？是貪等名皆無所住，亦非不住。何以故？是貪等義無所有故，此貪等名都無所住，亦非不住。
世尊！我於布施乃至般若波羅蜜多若增若減不知不得，亦無所見，云何可言此是布施乃至般若波羅蜜多？布施等名皆無所住，亦非不住。何以故？布施等義無所有故，布施等名都無所住，亦非不住。
世尊！我於我乃至見者若增若減不知不得，亦無所見，云何可言此是我乃至見者？是我等名皆無所住，亦非不住。何以故？是我等義無所有故，此我等名都無所住，亦非不住。
世尊！我於四念住乃至八圣道支若增若減不知不得，亦無所見，云何可言此是四念住乃至八圣道支？四念住等名皆無所住，亦非不住。何以故？四念住等義無所有故，四念住等名都無所住，亦非不住。
世尊！我於三解脫門若增若減不知不得，亦無所見，云何可言此是三解脫門？三解脫門名皆無所住，亦非不住。何以故？三解脫門義無所有故，三解脫門名都無所住，亦非不住。
世尊！我於靜慮、無量、無色若增若減不知不得，亦無所見，云何可言此是靜慮、無量、無色？靜慮等名皆無所住，亦非不住。何以故？靜慮等義無所有故，靜慮等名都無所住，亦非不住。
世尊！我於佛隨念、法隨念、僧隨念、戒隨念、舍隨念、天隨念、息隨念、死隨念若增若減不知不得，亦無所見，云何可言此是佛隨念乃至死隨念？佛隨念等名皆無所住，亦非不住。何以故？佛隨念等義無所有故，佛隨念等名都無所住，亦非不住。
世尊！我於五眼、六神通若增若減不知不得，亦無所見，云何可言此是五眼、六神通？五眼等名皆無所住，亦非不住。何以故？五眼等義無所有故，五眼等名都無所住，亦非不住。
世尊！我於佛十力乃至十八佛不共法若增若減不知不得，亦無所見，云何可言此是佛十力乃至十八佛不共法？佛十力等名皆無所住，亦非不住。何以故？佛十力等義無所有故，佛十力等名都無所住，亦非不住。
世尊！我於如夢、如光影、如響、如陽焰、如像、如水月、如幻、如變化、五取薀若增若減不知不得，亦無所見，云何可言此是如夢等五取薀？如夢等五取薀名皆無所住，亦非不住。何以故？是如夢等五取薀義無所有故，此如夢等五取薀名都無所住，亦非不住。
世尊！我於遠離、寂靜、無生無滅、無成無壞、無染無凈、真如、法界、法住、法定、實際若增若減不知不得，亦無所見，云何可言此是遠離乃至實際？遠離等名皆無所住，亦非不住。何以故？遠離等義無所有故，遠離等名都無所住，亦非不住。
世尊！我於有為無為、有漏無漏等法若增若減不知不得，亦無所見，云何可言此是有為無為、有漏無漏等法？有為等名皆無所住，亦非不住。何以故？有為等義無所有故，有為等名都無所住，亦非不住。
世尊！我於過去未來現在等法若增若減不知不得，亦無所見，云何可言此是過去未來現在等法？過去等名皆無所住，亦非不住。何以故？過去等義無所有故，過去等名都無所住，亦非不住。
世尊！我於十方殑伽沙等諸佛世界一切如來應正等覺及諸菩薩、聲聞僧等若增若減不知不得，亦無所見，云何可言此是十方殑伽沙等諸佛世界一切如來應正等覺及諸菩薩、聲聞僧等？十方等名皆無所住，亦非不住。何以故？十方等義無所有故，十方等名都無所住，亦非不住。
世尊！我於如上所說諸法若增若減不知不得，亦無所見，云何可言此是菩薩摩訶薩，此是般若波羅蜜多？世尊！我於般若波羅蜜多及於菩薩摩訶薩皆不知不得，亦無所見，云何令我以般若波羅蜜多教誡教授諸菩薩摩訶薩？世尊！諸菩薩摩訶薩名及般若波羅蜜多名皆無所住，亦非不住。何以故？如是二義無所有故，如是二名俱無所住，亦非不住。
世尊！如是諸法和合因緣，假名菩薩摩訶薩，假名般若波羅蜜多。如是假名，於薀、處、界中不可說，乃至於十八佛不共法中不可說，於如夢乃至如變化、五取薀中不可說，於寂靜、遠離等中不可說，乃至於十方殑伽沙等諸佛世界一切如來應正等覺及諸菩薩、聲聞僧等中不可說。何以故？世尊！如上所說諸法增減皆不可知，亦不可得，無所見故。
世尊！如是所說五薀等名無處可說，諸菩薩摩訶薩名及般若波羅蜜多名亦無處可說，如夢等名無處可說，如虛空名無處可說，如地水火風名無處可說，如戒、定、慧、解脫、解脫智見名無處可說，如預流、一來、不還、阿羅漢、獨覺、如來及彼諸法名無處可說，如善非善、常無常、樂苦、我無我、寂靜不寂靜等若有若無名，皆無處可說，如是菩薩摩訶薩名及般若波羅蜜多名亦無處可說。所以者何？如是諸名皆無所住，亦非不住。何以故？如是諸義無所有故，如是諸名都無所住，亦非不住。世尊！我緣是義，故說於法若增若減不知不得，亦無所見，云何可言此名菩薩摩訶薩，此名般若波羅蜜多？世尊！我於此二，若義若名不知不得，亦無所見，云何令我以般若波羅蜜多教誡教授諸菩薩摩訶薩？世尊！由是因緣，若以此法教誡教授諸菩薩摩訶薩，定當有悔。世尊！若菩薩摩訶薩聞以此相宣說般若波羅蜜多時，心不沈沒，不憂不悔，亦復不驚不恐不怖，當知是菩薩摩訶薩決定已住不退轉地，以無所住方便而住，無所執著。
復次，世尊！諸菩薩摩訶薩修行般若波羅蜜多時，不應住色乃至識，不應住眼處乃至意處，不應住色處乃至法處，不應住眼界乃至意界，不應住色界乃至法界，不應住眼識界乃至意識界，不應住眼觸乃至意觸，不應住眼觸為緣所生諸受乃至意觸為緣所生諸受，不應住地界乃至識界，不應住無明乃至老死。何以故？世尊！色，色性空；受想行識，受想行識性空。世尊！是色空非色，色不離空，空不離色，色即是空，空即是色，受想行識亦復如是。由此因緣，諸菩薩摩訶薩修行般若波羅蜜多時，不應住色乃至識，如是乃至老死亦尒。
復次，世尊！諸菩薩摩訶薩修行般若波羅蜜多時，不應住四念住乃至十八佛不共法。何以故？世尊！四念住，四念住性空。世尊！是四念住空非四念住，四念住不離空，空不離四念住，四念住即是空，空即是四念住，乃至十八佛不共法亦復如是。由此因緣，諸菩薩摩訶薩修行般若波羅蜜多時，不應住四念住乃至十八佛不共法。
復次，世尊！諸菩薩摩訶薩修行般若波羅蜜多時，不應住布施乃至般若波羅蜜多。何以故？世尊！布施，布施性空。世尊！是布施空非布施，布施不離空，空不離布施，布施即是空，空即是布施，乃至般若波羅蜜多亦復如是。由此因緣，諸菩薩摩訶薩修行般若波羅蜜多時，不應住布施乃至般若波羅蜜多。
復次，世尊！諸菩薩摩訶薩修行般若波羅蜜多時，不應住諸字，不應住諸字所引，若一所引，若二所引，若多所引。何以故？世尊！諸字，諸字性空。世尊！是諸字空非諸字，諸字不離空，空不離諸字，諸字即是空，空即是諸字，諸字所引亦復如是。由此因緣，諸菩薩摩訶薩修行般若波羅蜜多時，不應住諸字及諸字所引。
復次，世尊！諸菩薩摩訶薩修行般若波羅蜜多時，不應住神通。何以故？世尊！神通，神通性空。世尊！是神通空非神通，神通不離空，空不離神通，神通即是空，空即是神通。由此因緣，諸菩薩摩訶薩修行般若波羅蜜多時，不應住神通。
復次，世尊！諸菩薩摩訶薩修行般若波羅蜜多時，不應住色乃至識若常若無常、若樂若苦、若我若無我、若凈若不凈、若空若不空、若有相若無相、若有愿若無愿、若寂靜若不寂靜、若遠離若不遠離。何以故？世尊！色等法常無常，色等法常無常性空。世尊！是色等法常無常空非色等法常無常，色等法常無常不離空，空不離色等法常無常，色等法常無常即是空，空即是色等法常無常。由此因緣，諸菩薩摩訶薩修行般若波羅蜜多時，不應住色乃至識若常若無常，色等法樂苦乃至遠離不遠離亦復如是。
復次，世尊！諸菩薩摩訶薩修行般若波羅蜜多時，不應住真如、法界、法性、法定、實際。何以故？世尊！真如，真如性空。世尊！是真如空非真如，真如不離空，空不離真如，真如即是空，空即是真如。由此因緣，諸菩薩摩訶薩修行般若波羅蜜多時，不應住真如，法界、法性、法定、實際亦復如是。
復次，世尊！諸菩薩摩訶薩修行般若波羅蜜多時，不應住一切陀羅尼門、三摩地門。何以故？世尊！一切陀羅尼門，陀羅尼門性空。世尊！是陀羅尼門空非陀羅尼門，陀羅尼門不離空，空不離陀羅尼門，陀羅尼門即是空，空即是陀羅尼門。由此因緣，諸菩薩摩訶薩修行般若波羅蜜多時，不應住一切陀羅尼門，三摩地門亦復如是。
復次，世尊！若菩薩摩訶薩無方便善巧修行般若波羅蜜多時，我我所執纏擾心故，便住於色，住受想行識；由此住故，於色作加行，於受想行識作加行；由加行故，不能修行甚深般若波羅蜜多。何以故？世尊！彼由加行，不能攝受甚深般若波羅蜜多，不能正學甚深般若波羅蜜多，不能圓滿甚深般若波羅蜜多，不能成辦一切智智。
世尊！若菩薩摩訶薩無方便善巧修行般若波羅蜜多時，我我所執纏擾心故，乃至便住一切陀羅尼門及三摩地門；由此住故，於陀羅尼門及三摩地門作加行；由加行故，不能修行甚深般若波羅蜜多。何以故？世尊！彼由加行，不能攝受甚深般若波羅蜜多，不能正學甚深般若波羅蜜多，不能圓滿甚深般若波羅蜜多，不能成辦一切智智。
所以者何？世尊！色不應攝受，受想行識不應攝受。色不應攝受故，便非色；受想行識不應攝受故，便非受想行識。何以故？色乃至識本性空故。世尊！乃至一切陀羅尼門不應攝受，三摩地門亦不應攝受。陀羅尼門不應攝受故，非陀羅尼門；三摩地門不應攝受故，亦非三摩地門。何以故？陀羅尼門及三摩地門皆本性空故。世尊！其所攝受正學圓滿甚深般若波羅蜜多亦不應攝受，如是般若波羅蜜多不應攝受故，便非般若波羅蜜多。何以故？本性空故。
如是菩薩摩訶薩修行般若波羅蜜多時，應以本性空觀一切法。作此觀時，心無行處，是名菩薩摩訶薩無所攝受三摩地。此三摩地微妙殊勝，廣大無量，能集無邊無礙作業，不為一切聲聞、獨覺之所引奪。其所成辦一切智智亦不應攝受，此不應攝受故，便非一切智智。何以故？由內空乃至無性自性空故。所以者何？世尊！是一切智智非取相修得。何以故？諸取相者，皆是煩惱。何等為相？所謂色相、受想行識相，眼相乃至意相，色相乃至法相，眼識相乃至意識相，念住相乃至道支相，波羅蜜多相、神通相、文字相，十力相乃至十八佛不共法相，空、無相、無愿相，造作相、真如相，法界、法性、法定、實際相，陀羅尼門相、三摩地門相，於此諸相而取著者，名為煩惱。是故不應取相修得一切智智，若取相修得一切智智者，則勝軍梵志於一切智智不應信解。
何等名為彼信解相？謂於般若波羅蜜多深生凈信，由勝解力思量觀察一切智智，不以相為方便，亦不以非相為方便，以相與非相俱不可取故。是勝軍梵志雖由信解力歸趣佛法，名隨信行，而能以本性空悟入一切智智；既悟入已，不取色相，不取受想行識乃至陀羅尼門、三摩地門相。何以故？以一切法自相皆空，能取所取不可得故。所以者何？由此梵志不以內得現觀而觀一切智智，不以外得現觀而觀一切智智，不以內外得現觀而觀一切智智，不以無智得現觀而觀一切智智，不以余得現觀而觀一切智智，不以不得現觀而觀一切智智。所以者何？如是梵志不見所觀一切智智，不見能觀般若，不見觀者、觀處、觀時。如是梵志非於內色受想行識觀一切智智，亦非於外及內外色受想行識觀一切智智，亦非離色受想行識觀一切智智，如是乃至陀羅尼門、三摩地門亦復如是。何以故？若內、若外、若內外、若離內外，一切皆空，不可得故。
勝軍梵志以如是等諸離相門，於一切智智深生信解，於一切法皆無取著，諸法實相不可得故。如是梵志以離相門，於一切智智得信解已，於一切法皆不取相，亦不思惟無相諸法，以相無相法皆不可得故。如是梵志由勝解力，於一切法不取不舍，實相法中無取舍故，時彼梵志於自信解乃至涅盤亦不取著。何以故？以一切法本性皆空，不可取故。
