釋曰：今此品者，亦為遮空所對治，令解涅盤無自體義故說。
鞞婆沙人言：彼先言若一切非空，則無有起滅，此謂無自體義。無自體者，如石女兒，則無起滅。煩惱無自體故，非是起滅。而煩惱及名色因亦非起滅者，如上偈說：無斷苦證滅，復誰得涅盤？彼先已作此說者，我今欲得有所斷故，證於涅盤。如經所說：染與染者共起煩惱，此盡滅故，名為涅盤。如是涅盤，心得解脫，譬如燈滅。得涅盤者，由煩惱有自體故。如彼上說無自體者，若無煩惱體，亦無涅盤，譬如石女兒。復次，若以無自體為驗，無得涅盤者，亦破得涅盤義，即是破於差別法體，是彼立義、出因之過。
論者言：汝說不善。諸法無自體者，如幻燈滅，是亦不違世諦智境界故。無自體者，從無始因緣展轉而起，如幻如焰，諸行無起，即是涅盤。證得涅盤亦復如是，無有自體。我亦不立無體體故，非立義過。上引石女為喻者，於第一義中得成。汝執有自體義者，不可壞故，有所斷者不然。以是故，若不見真實理而說有自體者，得涅盤義不成，法自體壞故。是事云何？汝向出因、立義、譬喻三法皆不成故，有過。
復次，鞞婆沙人言：如彼偈說若一切非空，則無有起滅。無斷苦證滅，復誰得涅盤者，不然。我今立有涅盤，云何為涅盤？謂第一義中，諸行有自體。斷諸煩惱及滅名色，而得涅盤故，非如駝角。涅盤不尒，有體有斷有滅有得故。
論者言：如先偈說若一切非空，則無有起滅。無斷苦證滅，云何得涅盤者，此謂有自體，不可壞故。自體者，若是自宗出因、立喻有相似者，所成能成則為有力，而今無此力故，因與喻義亦不成，又亦違汝先所立義。我今問汝：所立涅盤為是第一義諦？為是世諦？若欲得是第一義諦者，我今答之。如論偈說：
無退亦無得，非斷亦非常，
不生亦不滅，說此為涅盤。
釋曰：此謂如是涅盤我所欲得，如汝所說斷故、滅故為出因等，斷諸煩惱得涅盤者，此等因義今皆不成。顛倒心故，作如是說，義皆不然。復次，諸執有涅盤者，或說涅盤是真實法，或說涅盤是施設法，二俱不然。以是義故，次須觀察。如論偈說：
涅盤有自體，即墮老死相，
涅盤是體者，即是有為法。
釋曰：此謂涅盤有自體者，無驗，可令信解。若令涅盤有體，即墮老死相。何以故？無有體離老死相，亦無老相死相離體。小乘之人不欲涅盤有老死相。以是故，如我出驗第一義中涅盤非是體，無老死相故，譬如石女兒。是故汝宗因義不成，因不成故，亦與正義相違故。復次，今更與過。若汝不欲涅盤是有為而欲得涅盤，是無為者不然，無處有一物。是體復是無為者，今當立驗，涅盤非是體，無為故，譬如空華。復次，更說其過。如論偈說：
涅盤若有體，云何是無因？
亦無有一法，離因而得有。
釋曰：此謂體者，皆藉因得有施設。涅盤是體，不得無因。以是故，此中出驗，涅盤非是體，無因能施設故，譬如兔角。
多摩羅跋及修多羅人等言眾生心自在愿力起說法因故，譬如為聲聞等說法。
論者言：是義不然。化佛說法者，是無分別，非如汝語一向分別。
薩婆多人言：佛無分別而為說法者，不然。無分別故，譬如土塊。
論者言：化佛與第一義佛不可說異故，世諦中有佛者不遮，世諦中彼第一義佛為說法因者亦不遮。第一義中如來無戲論故，分別如來若有悲、若無悲皆是戲論。如是戲論悉皆無體，所悲*愍眾生及能起悲者亦皆無體。如汝先說若世諦中有悲，謂如石女哭兒者，是喻不然。悲云何相？謂見他有苦，起憂苦心，是名悲相。譬如慈母憐極愛子，諸佛菩薩於諸眾生起憐*愍心亦復如是。縱令石女有悲憐心，於我何妨而復不尒，譬如龜毛。空與太虛空而不相似，是故設有悲者，諸佛悲心與石女悲心亦不相似。諸佛悲者，無量劫來積集熏修，究竟具足，遍滿一切諸眾生界。若石女，無此悲者，更莫復言世諦有悲者與石女悲相似。
此品初鞞婆沙等所立驗者，論主已說其過，顯示涅盤無有自體。以是故，此下引經顯成。如梵天王所問經：偈言：實無有涅盤，如來說涅盤，如虛空自結，如虛空自解。梵王白佛言：若有分別眾生欲得一切法有起有滅者，佛於其人亦不出世。若於涅盤起分別相，言是有體者，然彼眾生決定不能出於生死。世尊！涅盤者，其義云何？一切相皆寂滅，是為涅盤，一切所作皆已謝，是為涅盤。世尊！愚癡眾生於佛法中雖得出家，而墮外道見中，求涅盤體，如於麻中求油，指手言得，何異乳中求覓生酥？若於一切法畢竟寂滅中求涅盤者，乃至邪慢外道中聲聞，非佛法中聲聞。若是正見成就行者，不作一法有起有滅，亦不欲得證獲一法，亦不見圣諦理。如摩訶般若中說：佛告須菩提：涅盤者，如幻、如夢、如影、如焰、如鏡中像、如水中月、如乾闥婆城。釋竟。
釋曰：今此品者，亦為遮空所對治，而以世諦緣起故說。
自部人謂我言彼先言如來無處所，無一法為說者，其義不然。
論者言：我今當說，如來為欲驚怖一切外道及人天等眾生，令息諸惡見過患故，說緣起法。佛由覺了緣起法故，名稱高遠，遍一切世間，以是因緣，故名為佛。汝今與緣起法作過者，自違所欲。如論偈說：
無明之所覆，造作彼三種，
後有諸行業，由此往諸趣。
釋曰：明所對治名為無明，而此無明能覆障眾生智慧，造作後有諸行。云何名後有？謂未受生者與不相離和合因果共趣向後有，故名為後有。云何名諸行？行有三種：一、謂無我法；二、謂剎那；三、謂三種業。云何為三業？謂福、非福、不動等。復有三種，謂身、語、意。無明者非獨為諸行緣，亦能與識等後支展轉為緣體；亦非獨無明覆障眾生，更有諸余煩惱。行者，謂造作有為法故，名之為行。如論偈說：
以諸行因緣，識托於諸趣，
識相續托已，尒時名色起。
釋曰：云何為識？於一一物分別取境界，故名識。托者，言生。行緣者，謂行與識為緣，故名行緣，亦非獨諸行與識為緣。彼識生時，亦有諸心數法共生，以是故，亦以諸心數法為緣。復次，行緣識者，如阿羅漢亦有諸行，何故不與托後有識為緣？以彼愛繩斷故，不與托後有識為緣。是故愛等諸煩惱亦與受後世識作緣。何故獨言諸行耶？為諸行有勝力故，譬如王者鬬戰得勝，非獨王勝，一切兵眾亦名為勝，由王為主，故言王勝。復次，或有人起如是意言，無明為不善諸行因可然，但愚癡者是不善故。云何得與善法諸行為因耶？此謂未斷無明者為欲受天女眷屬樂故，而造諸福德行。以是故，無明亦與福德行為展轉因。復次，生死者，是第一義不善所有福德諸行系屬生死者，皆名不善。以是故，無明能總與諸行為緣。
復次，善趣、不善趣、不動趣三種業者，各有上中下差別，是等諸行名為往諸趣業。往諸趣者，諸師各執不同。
如薩婆多人說言：有彼中陰，以有名色相續往托生處故。
正量部人、曇無毱多部人等說言：無彼中陰，但以行為緣而識得起，尒時名為托生。
復次，計有中陰者言：有色諸眾生等於一處滅，是有色眾生還相續生，無間前後起，至彼異趣，名為托生。相續隨生故，譬如燈。以是故，名色依止陰而有相續，從死剎那至受生剎那無間生，故名為受生，譬如現在人從此到彼。
復次，無中陰者言：色界死有、生有二有中間，更無中有，有漏故，譬如無色界死有、生有而無中有。何以故？死有中間有身起者，非是中陰，身是報故，譬如現在所受得身。復次，有身起者，是苦諦所攝故，譬以意體為身，往至異處剎那剎那相續隨起故，而無中有，非一向有陰。汝立中陰義者，是義不成。
復次，有中陰者言：若無中陰，云何得至後受生處耶？
復次，無中陰者言：從死有相續至生有時，如授經、如傳燈、如行印、如鏡像現、如空聲響、如水中日月影、如種子生芽、如人見酢，口中生涎，如是後陰相續起時無有中陰往來，傳此向彼，是故智者應如是解。如上偈說：識相續托已，尒時名色起。云何為名色耶？名有二種：一、謂自往諸趣；二、謂為煩惱所使，強令入諸趣中。復次，名者，謂無色四陰，總名為名。云何為色？色者，可變異故名色，謂四大及四塵等。非獨識為名色緣，無明行等亦為彼緣。復次，識緣名色者，識及無明等非是定與名色為緣。有處有化生者，而亦與彼六入為緣，如無色界生者，此識但與名為緣。如論偈說：
從於名色體，次第起六入，
情塵等和合，而起於六觸。
釋曰：云何為內六入？謂眼入、耳入、鼻入、舌入、身入、意入等。眼入者，以色為境界故，彼清凈色是眼識所依止處，故名清凈色以為眼入。如是以聲等為境界，彼清凈色是耳等識所依止處，故名清凈色為耳等入。意入者，以無間次第滅為彼意入。云何為入？謂識及心心數法等，從清凈色中起故，名之為入。何故名觸？謂與苦受、樂受、不苦不樂受等各和合，故名觸。如論偈說：
因彼眼與色，及作意三種，
與名色為緣，尒乃識得生。
釋曰：識得生者，如眼以色為緣，識緣色故，而識得生。如是耳以聲為緣，耳識得生；乃至意以法為緣，意識得生。云何名觸？如論偈說：
彼色識眼等，三種共和合，
如是名為觸，從觸起於受。
釋曰：境界與根、意等三種為一體故，而名為觸。觸為緣故，起三種受。如論偈說：
受為起愛緣，為受故起愛，
愛又為取緣，取者有四種。
釋曰：此謂求欲之相而名為愛。無聞凡夫為樂受故，起貪求心，如舐刀蜜，不覺後時傷舌過患。若為樂受起貪者可尒，云何於苦受、不苦不樂受而起貪耶？謂以苦受、不苦不樂受亦為愛緣故。受苦受時亦有求離心生，亦是愛也，是故無過。四取者，謂欲取、見取、戒取、我語取。云何為取？謂積集義。復次，愛增長故，亦即是取。為得五欲樂故，起追求心，亦名為取。如論偈說：
由取諸有故，取者起於有。
以無取者故，脫苦斷諸有。
釋曰：有者是業相。復次，有者是生異名，而生之因法亦名為有。若尒者，云何即因是果耶？今現見因受果名故。譬如佛出世樂彼識等五支果分，是現在世所攝故，而言從無明行生，若得值善知識聽聞正法，起正思惟，於苦樂等諸行能見無常、苦、空、無我等行。復次，諸行無生自體空，彼起真實智者不復起愛；不起愛故，無復追求。如上偈說：若無有取者，脫苦斷諸有。此義云何？謂有取故有，有若無取，則無有。有云何相？如論偈說：
五陰是有體，從有次起生，
老病死憂悲，哀泣愁苦等。
釋曰：此謂亦說五陰因為有支體。復次，五陰因名有者，謂非獨五陰因名有，無色界、四陰因亦名有。生者，謂先無陰體，今有陰起。老者，謂變壞相。死者，謂無陰體。病者，謂身為苦所逼。憂悲者，謂從愛別離、怨憎會等內被燒然有相起故。哀泣者，謂喪失所愛及有福德眷屬，因此發聲稱其德行而哀泣之。苦謂身受，愁謂心受。勞倦者，謂身心疲極。如是廣說生等，皆名為苦者，云何？如論偈說：
愁及勞倦等，皆以生為因，
獨此苦陰起，畢竟無樂相。
釋曰：獨苦陰起者，謂不與樂和合故。陰者謂聚，起者謂生。陰相續者，是世諦所攝緣起，非第一義，如先品中已說無起令信解故，我所立者不破。若言生死行流轉者，云何是不起耶？我今答之，如論偈說：
是謂為生死，諸行之根本，
無智者所作，見實者不為。
釋曰：諸行生死根，無智所作者，此謂無智者不見諸行無始已來展轉從緣起如幻如焰過患故，而求於樂。為求樂故，造福、非福、不動等諸行。見實不作者，謂圣道已起，見真實故，智障煩惱體無明已斷故。如論偈說：
無明若已斷，諸行不復生，
修習智慧故，無明乃得斷。
釋曰：此謂諸行不生，闕於緣故，如種子無體故，芽則不生。今修習何智得斷無明？如此論中所說，照緣起智，遮一切諸體有自體，解人法二無我境界空智。修者，謂數數習。如論偈說：一一支滅者，彼彼支不起，唯獨苦陰聚，名為正永滅。
釋曰：此謂行等一一有支對治道起故則滅，此等有支更不起者，由行滅故。行滅則識滅，乃至生老死憂悲等滅，唯獨苦陰正永滅者，是世諦所攝故。若第一義中是無明等無起無滅，云何復名緣起耶？佛依世諦，故說第一義。我義如是，如前偈說：不依於世諦，不能說第一。以是故，不壞我所立義。此品初自部人謂我言立義有過者，今說無此過故，而以世諦緣起令物信解，是品義意。如佛說無起者名為緣起，此謂不起者說為緣起。若彼無起，云何有滅？若能於無滅覺無滅者，名解緣起法等。釋竟。
釋曰：今此品者，亦為遮空所對治，令解諸見空故說。
自部人言：有自體五取陰是見處故，陰若是無而為見處者，不然。五陰是見處者，如俱舍論中說：彼五陰者，是苦、是集、是世間、是見處。如是等，是有故。
論者言：不然。今當觀察諸見。此中如論偈說：
往昔過去世，我為有為無，
是常等諸見，皆依先世起。
釋曰：此謂我於過去為是有？為是無？為亦有亦無？為非有非無？如是諸見依過去世起。世間常、世間無常、亦常亦無常、非常非無常等四見，因待現在世陰故，說過去世陰常等諸見皆依此起。依者，謂緣。為誰緣？謂諸見緣。見有何義？謂執著於取等。如論偈說：
復有異諸見，執未來不起，
未來起等邊，皆依未來起。
釋曰：此諸見依過去世起。世間有邊、世間無邊、亦有邊亦無邊、非有邊非無邊等四見，因現在陰故，未來當起陰者，名為後邊。今且觀察，依止先世起諸見者，如論偈說：
過去世有我，是事則不然。
彼先世眾生，非是今世者。
釋曰：云何不然？謂時別故，異業所生故，譬如余眾生。復次，身及諸根亦別故。若言根等雖異，而我是一者，此亦不然。如論偈說：
還是昔我者，但是取自體。
若離彼諸取，復有何我耶？
釋曰：此謂如提婆達多過去世我還是今日我者，不然，取別故，譬如耶若達多我。以是故，前世生還是今日生者，不然。復次，若欲得我相異取相者，如上偈說：若離於諸取，復有何我耶？無如是我故。離陰有我，先已廣遮，計有我者若作是意，不欲令我無體，即以取為我體者，作是分別，如似說無我者，亦以取體為我。如論偈說：
若取是我者，何處更有我？
由取起滅故，云何是取者？
釋曰：第一義中取不是我，取有起滅法二體，先已說無我令信解故。云何為取？謂取及取者。取是業，取者是作業人，譬如薪、火二種。復次，如先已遮我故，我義不成。云何不成？如先偈說：取非即是我，以有起滅故。我者亦非是有，亦非是無，如是我者，世諦中亦不能令物解，今當更答。計離陰有我者，如論偈說：
若異於彼取，有我者不然。
離陰應可取，而不可取故。
釋曰：此謂我若異取者，不然。何以故？若離取有我者，云何可說取是我相？若無相可說，則離取無我。若謂離取無我，但取是我者，是亦不然。離取無有我異故，譬如余物。此中立驗，不異取有我，取是可取法，我不可取故，譬如取自體。何以故？取有起滅，我則不尒。復次，云何以取即為取者？若謂離取而有取者，是亦不然。若不取五陰而有取者，應離五陰別有取者。彼義如是，我今說道理者，如論偈說：
我不異於取，亦不即是取，
而復非無取，亦不定是無。
釋曰：此謂我不離取亦不即取，而非無取亦不是無，已令物解。若言過去世有我者，不然。如論偈說：
今世無過去，是事亦不然。
過去前生者，與今世不異。
若今與前異，離前應獨立。
如是應常住，不為現陰緣。
釋曰：此謂問者不欲得如此。云何欲得？謂欲得前世五陰與今世五陰為緣。我今立驗，如提婆達多今世五陰與過去五陰不得有異，相續不異故。過去陰為因故，譬如提婆達多過去五陰。非但有此離前應獨立過，亦更有余咎。如上偈說：如是應常住，不為現陰緣。云何為緣耶？謂後陰不起故。若尒者，則不從死有生，而彼前世所受生陰仍在過去，今別更有異陰於現在生。以是故，則有大過。云何為過？如論偈說：
諸業皆斷壞，此人所造業，
彼人當受報，得如是過咎。
釋曰：若尒者，即有斷過失於諸業果報故。又彼人作罪，此人受果。復次，若言業之與生一時起者，不然。如論偈說：
非生共業起，此中有過故。
我是作如瓶，先無而後起。
釋曰：我者云何？是造作耶？謂先無後有我者，先不起煩惱業，應如瓶以外法為生因，不以先世所集業為生因。如是能生後陰因者，則為無體，非有非不有。復次，過去世亦同前二種過。非有非不有者，無如是法故，觀察過去世有無等四句已，今當次觀未來四句。如論偈說：
或有如是見，來世有我起，
來世無我起，同過去有過。
釋曰：此謂來世一異、俱不俱等，今亦如是遮故。如論偈說：
若天與人一，我則墮於常。
天既是無生，常不可生故。
釋曰：如是我者，即墮常過。
自部人言：一異等義有何過耶？
論者言：若未生天即是天者，我則無起。無起者即是常，以是故，我未生天時，應能起天所作業，而無是事。若謂我是常，未生天時已能起天所作業者，世人所不信故。復次，若我無常，此人中我天中生時，昔人中我今即壞故。若汝意謂欲得有異，而無如上所說一過者，是事不然。計異者亦有過故。如論偈說：
若天與人異，我則墮無常。
天與人異故，相續者不然。
釋曰：其過云何？謂有異故，譬如提婆達多與耶若達多二我相續則為有過。
復次，若有人言：我相續是一，有是天義，有是人義。今當答之，如論偈說：
若天在一分，人又在一分，
常無常共俱，一處者不然。
釋曰：云何不然？謂有天處，有天即是常；天處無人故，無人即是無常。若有人處，有人即是常，人處無天故，無天即是無常。猶如一物一處，亦白亦黑者，其義不然。若有人言我非是常亦非無常者，如論偈說：
若常與無常，二義得成者，
非常非無常，汝意亦得成。
釋曰：此義難令人解故。復次，第一義中者，如論偈說：
有處有人來，從住處有去，
生死則無始，而無有是事。
釋曰：有處者，若天世處。人世處有人者，謂若天若人住處者，謂住天等世界。處有去者，謂有人向異趣處去。若尒者，此我無始已來有而即是常，而無是事。云何無耶？謂眾生及人先已遮故。以是義故，無有常我。若言雖無常我而有無常我者，是亦不然。如論偈說：
若無有常我，誰復是無常？
亦常亦無常，非常非無常。
釋曰：此謂待常故說無常，本無有常，待何說無常？復次，常無常等皆已不成，今當觀察邊等四句。如論偈說：
世間若有邊，云何有後世？
世間若無邊，云何有後世？
釋曰：邊者云何？謂究竟處、盡處等名邊，如似阿羅漢涅盤陰。而今有後世在者，謂前世陰為因，後世陰為果，展轉無終。如是依前陰因起後陰果故，然今有此諸陰展轉相續起。如論偈說：
此諸陰相續，猶如然燈焰，
以是故世間，非有邊無邊。
釋曰：此中立驗，有無明煩惱未盡，諸陰相續不斷，此陰有果故，譬如燈焰相續。以是故，世間有邊者，不然。此相似果起不壞者，非前陰不壞有後果故，譬如燈前焰。以是故，世間無邊者，不然。如所說驗義者，應如論偈說：
前世陰已壞，後陰別起者，
則不因前陰，是名為有邊。
釋曰：此謂前陰起已即滅，不為後陰相續因者，即是有邊。如論偈說：
若前陰不壞，後陰不起者，
既不因前陰，而即是無邊。
釋曰：云何無邊？謂一切時常住故。是義不然。如論偈說：
一分是有邊，一分是無邊，
離彼有無邊，更無俱等邊。
釋曰：此謂無世間最後邊等四句。所以者何？如論偈說：
云何一取者？一分是有壞，
一分是無壞，如是者不然。
釋曰：云何不然？如前二種燈喻，驗中已破故，是為不然。如論偈說：
有邊及無邊，是二得成者，
非有非無邊，其義亦得成。
釋曰：此謂若一人是亦有邊亦無邊成者，以相待故，非有邊非無邊亦成，而無是事。如第一義中總說一切見皆不然。作如是令物解者，如論偈說：
是第一義中，一切法空故，
何處何因緣？何人起諸見？
釋曰：此謂若第一義中一切諸體皆空者，有何人？緣何境？以何為因？起何等見？以彼人空、境空、因空、見空故，有人、有境、有因、有見起者，不然。以是義故，品初自部人言第一義中有如是五取陰自體是見處者，此出因義，不然。云何不然？第一義中已令物解一切諸見悉皆空故，不然。若依世諦中而立因者，自違汝義。佛婆伽婆為世親者，見一切眾生虛妄分別，起種種苦種子諸見故，而起憐愍。如論偈說：
佛為斷諸苦，演說微妙法，
以憐愍為因，我今禮瞿曇。
釋曰：斷苦者，謂斷一切眾生生死等一切諸苦。妙法者，謂清凈故，名為妙法。能滅煩惱熏習火故，名為清凈。復次，一切功德因增長圓滿故，亦名清凈。妙法者，所謂大乘，如勝鬘經說：世尊！攝受妙法者，謂守護大乘。何以故？世尊！一切聲聞、辟支佛乘皆從大乘中出生故，乃至一切世間出世間善法亦皆從大乘中出生故。世尊！譬如阿耨達池出四大河。如是！如是！世尊！大乘者，能生聲聞、辟支佛乘。如是乘者，以慈悲喜舍為因，不以世間名利為因。
今禮瞿曇者，謂能開示無上妙法寶故，名為瞿曇。復次，姓瞿曇故，名為瞿曇。禮者云何？有二種禮：一、謂口言稱嘆；二、謂屈身頭面著地。如梵王所問經：偈言：深解因緣法，則無諸邪見。法皆屬因緣，無自定根本。因緣法不生，因緣法不滅。若能如是解，諸佛常現前。
此品初說自部人立驗有過，又以諸見空故，而令開解，是品義意。如般若中說：佛告勇猛：極勇猛！菩薩摩訶薩知色非起見處，亦非斷見處；乃至受想行識非起見處，亦非斷見處。若色受想行識非起見處，亦非斷見處者，是名般若波羅蜜。今以無起等差別緣起令開解者，所謂息一切戲論，及一異等種種見悉皆寂滅，是自覺法，是如虛空法，是無分別法，是第一義境界法。以如是等真實甘露而令開解，是一部論宗意。
問曰：諸佛所說初中後皆真實，此論中何須廣立諸驗耶？
答曰：或有愚鈍諸眾生等，於佛阿含不能正信，為欲攝取彼眾生故，廣立諸驗。我今頂禮龍樹阿闍梨故，而作頌曰：
牟尼法王子，大智阿闍梨，
以般若妙理，開演此中論。
善解利他行，為照世日月，
顯了甚深法，說得佛道因。
闍梨所作者，我今悉解釋，
息諸惡見故，造般若燈論。
此般若燈者，深妙無比法，
然我今所作，若有少福德，
以此般若燈，愿攝眾生類，
見法身如來，遍滿十方剎，
得自所覺法，息諸見戲論，
寂滅無分別，無比如虛空。
復愿般若燈，普照於世界，
為闇所覆者，建立於涅盤。
般若燈論釋第二十七品竟。
一切論到彼岸者、深大智慧者、乘於大乘者，分別照明大菩薩造此釋中論長行訖，而發愿言：
愿以一念善，隨喜回向等，
與一切眾生，命終見彌勒。