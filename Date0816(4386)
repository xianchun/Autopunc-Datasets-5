自夫六爻爰起，八卦成列。肇有書契，昭乎訓典。鳳篆龍圖，金簡玉字。百家異轍，萬卷分區。雖理究精微，言殫物範。而紀情括性。未出於寰中；原始要終，詎該於俗外。亦有藏史之說，園吏之談。寶經浮誕，錦籍紆怪。同鏤氷而無成，若書空而匪實。與夫貫華妙旨，寫葉玄詞，二乘之宏博，八藏之沈祕。競以淺深，較其優劣，亦猶蟻垤之小，比峻於嵩華；牛涔之微，爭長於江漢。夫其顯了之義，隱密之規，解脫之門，總持之苑，前際後際，並契真如；初心末心，咸歸正覺。導迷生於慾海，情塵共心垢同消；引窮子於慈室，衣寶與髻珠雙至。化溢恒沙之境，功被微塵之劫。大哉至矣，不可得而稱焉。
洎偕兩徵周，佩日通漢，蔡愔西涉，竺蘭東遊，金口之詞，寶臺之旨，盈縑積籀，被乎中域。而卷軸繁夥，條流深曠，實相真源，卒難詳覽。暨我皇唐造物，聖上君臨，玄教聿宣，緇徒充合。傳輝寫液，照潤區宇；梵響讚音，喝咽都甸。弘宣之盛，指喻難極。屬有西明寺大德道世法師，字玄惲，是釋門之領袖也。幼嶷聚砂，落飾綵衣之歲；慈殷接蟻，資成具受之壇。戒品圓明，與吞珠而等護；律義精曉，隨照鏡而同欣。愛慕大乘，洞明實相。爰以英博，召居西明。遂以五部餘閑，三藏遍覽。以為古今綿代，制作多人，雖雅趣佳詞，無足於博記，所以搴文囿之菁華，嗅大義之瞻蔔。以類編錄，號曰法苑珠林。總一百篇，勒成十帙。義豐文約，紐虞氏之博要；跡宣道鏡，晞祐上之弘明。其言以美，其道斯著。舉至賾而無遺，包妙門而必盡。但文繁則情墮，義略則寡聞。不欲虛搆浮詞，假盈卷軸。以事不可却，文翰似多。披覽日久，還知其要。故於大唐總章元年，歲在執徐，律惟沽洗，三月三十日纂集斯畢。庶使緝玄詞者，探卷而得意珠；軌正道者，披文而飲甘露。繹之以知微，觀之而覩奧。與環景而齊照，將旋穹而共久。
夫劫者，蓋是紀時之名，猶年號耳。然則時無別體，約法而明。所以聖教弘宣，多所攸載者，雖非理觀之沖規，亦懲勸之幽旨也。若迺涉迷津於曩識，微塵之數易窮；返覺路於初心，僧祇之期難滿。此迷悟之異也，自有無間獄中，等芥城而限命；先行天上，儔衣石以受形。此善惡之殊也。至若娑婆世界，謂俄傾為百齡，袈裟剎土，將永劫以浹日。斯染淨之別也。統而言之，不過大小；大小之內各有三焉。大則水、火、風而為災；小則刀、饉、疫以成害。是知六年華觀，終焚煬於沈灰；千梵瓊臺，卒漂淪於驟雨。加復診候無徵，雩祈失効，霜戈接刃，星劍交鋒，酷毒生人，崩亡殆盡。恐三界而未悟，嗟六道而悲夫。
依智度論云：何名為劫？答曰：依西梵正音，名為劫簸颰陀。劫簸者。颰陀者。。又立世阿毘曇論云：佛世尊說一小劫者，名為一劫；二十小劫，亦名一劫；四十小劫者亦名一劫；六十小劫，亦名一劫；八十小劫，名一大劫。云何一小劫名為一劫？是時提婆達多比丘住地獄中，受異熟業報，佛說住壽一劫。云何二十小劫亦名一劫？如梵先行天二十小劫，是其壽量，佛說住壽一劫。云何四十小劫亦名一劫？如梵眾天壽量四十小劫，佛說住壽一劫。云何六十小劫亦名一劫？如大梵天壽量六十小劫，佛說住壽一劫。云何八十小劫名一大劫？佛說劫中世界經云二十小劫壞，次經二十小劫壞已空，次經二十小劫起成，次經二十小劫起成已住。是二十小劫起成已住者，幾多已過？幾多未過？八小劫已過，十一小劫未來，第九一劫現在未盡。此第九一劫幾多已過？幾多未來？未來定餘六百九十年在。是二十小劫中間有三小災次第輪轉：一、疾疫災；二、刀兵災；三、饑饉災。今且依立世阿毘曇論云。此即第九中，即當第三災。此劫由饑饉故盡。佛言：是二十小劫世界起成，得住中，第一劫。小災起時，有大疾疫，種種諸病一切皆起。剡浮提中一切國土所有人民等遭大疾疫。一切鬼神起瞋惡心，損害世人。壽命短促，唯住十歲。身形矬小，或二搩手，或三搩手；於其自量，則八搩手。所可資食，稊稗為上。人髮衣服以為第一。唯有刀仗以自莊嚴。是時諸人不行正法，非法貪著邪見等業，日夜生長，諸惡鬼神處處損人。是時大國王種悉皆崩亡，所有國土次第空廢，唯有小郡縣是其所餘。相去遼遠，各在一處。如是人者疾病困苦。無人布施湯藥飲食，以是因緣，壽命未應盡，橫死無數。一日一夜，無量眾生，疾病死。由行惡法，得是果報。於此中生，劫濁而起。捨命已後，墮三惡道。時一郡縣次復荒蕪，唯少家在，相去轉遠，各在一處。疾疫死者，無人送埋。是時土地，白骨所覆。乃至居家，次第空盡。是時劫末，唯七日在。於七日中，無量眾生遭疫死盡。設有在者，各散別處。時有一人，合集剡浮提內男女，唯餘一萬，留為當來人種。唯此萬人能持善行。諸善鬼神欲令人種不斷絕故，擁護是人。以好滋味，令入毛孔。以業力故，人種不斷。過七日後，是大疫病一時息滅。一切惡鬼，皆悉捨去。隨諸眾生飲食衣服，應念所須，天即雨下。陰陽調和，美味出生。身形可愛，安樂無病。譬如親愛，久不相見，忽得聚集，生喜樂心，共相携持，不相捨離。是前劫人壽命十歲，後劫人民從其而生。壽命最長二十千歲。如此功德自然得成。與善法相應，身口意善，捨壽命後，生善道中。後天捨命，還生人道。自然賢善，戒品具足。捨壽已後，更生天道。久久如是。初劫中間，疫病窮盡，次第二劫來，續二十千歲。是劫中間第一壽量，是人從前二十千歲人所生。神力自在，資生具足，壽命四十千歲。人天道生，久久如是。說名第二劫中間第二壽量四十千歲。資生具足，壽命六十千歲，久久如是。說名第三劫中間第三壽量六十千歲。從六十千歲至八十千歲，是時女年五百歲爾乃行嫁。是時諸人唯有七病：謂大小便利、寒、熱、淫慾、飢、老等。如是時中，一切國土，富貴豐樂，無有怨賊、反逆、盜竊。村落次比，雞鳴相聞。耕種雖少，收實巨多。衣服財寶，稱意具足。安坐受樂，無所馳求。壽命八十千歲時，住阿僧祇年，乃至眾生未起十惡。從起十惡，因此百年則減十歲。次復百年，復減十歲。次第漸減至餘十歲。最後十歲住不復減。長極八萬，短至十年。若佛不出世，次第如此。若佛出世，如正法住，眾生壽命暫住不減，隨正法稍減，壽命漸減。
依立世阿毘曇論云：佛說一小劫者，名為一劫。如是同前，乃至八十小劫名大劫中，至二十小劫起成住中，第二小災起，由大刀兵。人壽十歲時，三毒邪見，日夜生長。父母兒子兄弟眷屬，互相鬪諍，何況他人。是時諸人，起鬪諍已，仍相手舞，或以瓦石刀仗，互相怖畏。四方諸國，互相伐討。一日一夜，害死無量。如是過失，自然而生。人行不善，得是果報。於此中生，劫濁而起。是時人家，一時沒盡。縱有餘殘，各各分散。是時劫末，餘七日在。於七日中，手執草木，即成刀仗。由此器仗，互相殘害，怖畏困死。是時諸人，怖懼刀仗，逃竄林藪。或度江水，隱蔽孤洲；或入坑窟，以避災難；或時相見，仍各驚走，恐怖失心；或時仆地，譬如麞鹿，遭逢獵師。如是七日，刀兵橫死，其數無量。設有在者，各散別處。時有一人合集剡浮提男女，唯餘一萬，留為當來人種。於是時中，皆行非法；唯此萬人，能行善法。諸善鬼神欲令人種不斷絕故，擁護是人。以好滋味，令入毛孔。以業力故，於劫中間留人種子，自然不斷。過七日後，是大刀兵，一時息滅。一切惡鬼，皆悉捨去。隨諸眾生所須衣食，應念所須，天即雨下。陰陽調和，美味出生。身形可愛。相好還復。一切善法，自然而起。清涼寂靜，安樂無病。慈悲心起，無惱害意。互得相見，生喜樂心。譬如親愛，久不相見。忽得聚集，生喜樂心，共相携持，不相捨離。從其十歲，展轉行善，生人天中，至二十千歲，乃至壽命八十千歲，住阿僧祇年。自外同前，不煩重述。
依立世阿毘曇論云：從一小劫乃至八十小劫，住劫中第三劫小災起時，由大飢餓。災欲起時，由天亢旱。一切人民，遭大疾疫。一切鬼神，起瞋惡心，損害世人。壽命短促，唯住十歲。身形短小，或二三搩手。所食稊稗。人髮為衣，猶為上服。刀仗自嚴，不相恭敬。貧窮困苦，愚癡邪見，日夜生長。穀貴飢饉，舍羅柯行。見他資糧，便往奪食。以此因緣，餓死無數。一切眾生生劫濁中，自然而起，造作惡業。天不降雨，四五年中。由大旱故，覓生草菜，尚不可得，何況米穀。一切禽獸，悉取食之。於一日一夜，飢餓死者，其數無量。郡縣空盡，唯少家在，相去轉遠。不行正法，三毒轉盛。貧窮困苦，口夜相應。是時六七年間，天不降雨。由大旱故，思欲見水，尚不可得，何況飯食。是劫中間，唯七日在。一日一夜，餓死無數。縱有在者，各散別處。時有一人合數剡浮提內男女大小共一萬人，留為當來人種。人能行善，諸善鬼神欲令人種不斷絕故，擁護是人。以好滋味，令入毛孔。以業力故，人種不斷。過七日後，是飢餓一時息滅。一切惡鬼，皆悉捨去。所須衣食，天即雨下。陰陽調和，美味出生。身形可愛，相好遂復。一切善法，自然而起。清涼寂靜，安樂無病。慈悲入心，無惱害意。譬如親愛，久不相見，忽得聚集，生喜樂心，共相携持，不相捨離。從於十歲，展轉行善，生人天中，壽命長遠，至二十千歲，乃至八十千歲。自外法因，並同初述。故瑜伽論云：謂人壽三十歲時方始建立。當爾之時，精妙飲食，不可復得。唯煎煮朽骨，共為讌會。若遇得一粒稻、麥、粟、稗等子，重若末尼珠。藏置箱篋而守護之。彼諸有情，多無氣勢。蹎僵在地，不復能起。由飢儉故，有情之類，亡沒殆盡。如此儉災，經七年七月七日七夜，方乃得過。彼諸有情，復共聚集，起下厭離。由此因緣，壽不退減，儉災遂息。又若人壽，二十歲時，本起厭患，今乃退捨。爾時多有疫氣瘴厲，災橫熱惱，相續而生。彼諸有情，遇此諸病，多悉殞沒。如是病災，七月七日七夜，方乃得過。彼諸有情，復共聚集，起中厭離。由此因緣，壽量無減，病災乃息。又人壽十歲時，本起厭患，今還退捨。爾時有情，展轉相見，各起猛利殺害之心。由此因緣，隨執草木及以瓦石，皆成最極銳利刀劍。更相殘害，死喪終盡。如是刀災，極經七日，方乃得過。
依中阿含經云：過去有輪王出世，名曰頂生。奉持齋法，修行布施。國中貧者，出財用給。後經多時。然國中有貧窮者，不能出物，用給恤乏。人轉窮困，因窮便盜他物。其主捕伺收縛，送詣剎利頂生王所，白曰：天王，此人盜我物，願天王治。王問彼人曰：汝實盜耶？彼曰：實盜。所以者何？以貧困故。若不盜者，便無自濟。王即出財而給與之，語盜者曰：汝等還去，後莫復作。由斯之故，人作是念，我等亦應盜取他物。於是各競行盜。是謂因貧無物，不能給恤，故人轉窮困。因盜滋甚故，彼人壽轉減，形色轉惡。父壽八萬歲，子壽四萬歲。彼人壽四萬歲，時有人復盜，送王。王聞已，便作是念：若我國中有盜他物，更出財物盡給與者，如是竭藏，盜遂滋甚。我今寧可作極利刀。若我國中有偷盜者，便收捕取，坐高標下，斬截其頭。作此念已，便勅行之。於後彼人，効此利刀，持行劫物，捉彼物主，截斷其頭。因貧盜甚，刀殺轉增。故彼人壽轉減，形色轉惡。父壽四萬歲，子壽二萬歲。人壽二萬歲時，時彼盜者便作是念：王若知實，或縛鞭我，或擯罰錢，或貫標上。我寧妄言欺誑王耶？念已白王：我不偷盜。是為因貧無物，不能給恤，盜殺轉增，便妄言兩舌。故彼人壽轉減，形色轉惡。父壽二萬歲，子壽一萬歲。人壽一萬歲時，人便嫉妬，邪婬轉增。故彼人壽轉減，形色轉惡。父壽一萬歲，子壽五千歲。人壽五千歲時，三法轉增，非法、欲惡貪、邪法，故父壽五千歲，子壽二千五百歲。人壽二千五百歲時，復三法轉增，兩舌、麁言、綺語，故彼壽轉減，形色轉惡。故父壽二千五百歲，子壽千歲。人壽千歲時，一法轉增，邪見是也。因一法增故，彼人壽轉減，形色轉惡。父壽千歲，子壽五百歲。人壽五百歲時，彼人不孝父母，不能尊敬沙門、梵志，不行順事，不作福業，不見後世罪，故父壽五百歲，子壽二百五十歲，或二百歲。今若長壽，或壽百歲，或不啻者。佛復告比丘曰：未來久時，人壽十歲。女生五月，即便出嫁。人壽十歲時，有穀名稗子，為第一美食。如今糠糧，以為上饌。所有蘇油、鹽、蜜、甘蔗一切盡沒。唯行十惡業道者，為人所敬。都未有善。母於其子，極有害心；子亦於母，極有害心。父子兄弟姊妹親屬，展轉相向，有賊害心。猶如獵師，見彼鹿已，極有害心。人壽十歲時，乃有七日刀兵劫盛。彼若捉草，即化成刀；若捉樵木，亦化成刀。以此刀兵，各各相殺。彼於七日刀兵劫過，七日便止。爾時亦有人生慚恥羞愧，厭惡不愛。彼人七日刀兵劫時，便入山野在隱處藏。過七日已，則從山野於隱處出。更互相見，生慈愍心，極相愛念。猶如慈母，唯有一子，與久離別，遠來相見，極相愛念。便作是語：諸賢，我今相見，令得安隱。我等由坐生不善心，令親族死盡。我等寧可共行善法，離斷殺業。行善法已，壽便轉增，形色轉好。壽十歲人生子壽二十。壽二十人復作是念：若求善者壽色轉好，我等應可更增行善，共離不與取。行是善已，壽便轉增。人生子壽四十歲。復離邪婬。行是善已，壽色轉好。人生子壽八十歲。復離妄言。行是善已，壽色轉好，人生子壽百六十歲。壽百六十已，復離兩舌。行是善已，壽色轉好，人生子壽三百二十歲。復離麁言。行是善已，壽色轉好。人生子壽六百四十歲。復離綺語。行是善已，壽色轉好，人生子壽二千五百歲。復離貪疾。行是善已，壽色轉好，人生子壽五千歲。復離瞋恚。行是善已，壽色轉好。人生子壽一萬歲。復離邪見。行是善已，壽色轉好，人生子壽二萬歲。復離非法、欲惡貪、行邪法。我等寧可離此三惡不善法。行是善已，壽色轉好，人生子壽四萬歲。壽四萬歲時，孝順父母，尊重恭敬沙門梵志，奉行順事修習福業，見後世罪。行是善已，人生子壽八萬歲。人壽八萬歲時，此閻浮洲極大豐樂，多有人民。村邑相近，如雞一飛。女年五百歲，乃當出嫁。唯有七病：寒、熱、大小便、利婬欲、飢渴、老等。更無餘患。時有王名螺，為轉輪王，聰明智慧。有四種軍，整御四天下。七寶千子具足，端正，勇猛無畏，能伏他眾，統領大地乃至大海。不以刀仗，以法教令，令得安樂。
依新婆沙論云：然有聖言說彼對治，謂若有能一日一夜持不殺戒，於未來生決定不逢刀兵災起。若能以一訶梨怛雞菓起殷淨心，奉施僧眾，於當來世決定不逢疫病災起。若能以一團食施諸有情，於未來世決定不逢飢饉災時。問：如是三災，餘洲有不？答：無根本災而有相似。謂瞋增盛，身力羸劣，數加飢渴。此說二洲。北拘盧洲亦無罪業而生彼故，又彼無有瞋增盛故。
述曰：眾生固執，無思悛革。慳、貪、嫉妬，惡業逾盛。所以人情嶮阻，凶毒㳂流。令入末法，人物俱惡。所有依正兩報，致令日夜衰耗。故付法藏經云：阿恕伽王自為僧行食時，賓頭盧用蘇澆飯。阿恕伽王白言：大聖，蘇性難消，能不為疾。尊者答曰：不為患也。何以故？佛在時水與今蘇等。是故食之，終不成病。爾時尊者欲驗斯事，使手入地下至四萬二千餘里，即取地肥而示於王。王今當知，眾生薄福。肥膩之味，皆流入地。是故世間福轉衰滅。王供養已，歡喜而退。良由世尊鞱光，未盈百年，尚有斯徵。況今向有二千，豈有精味！故瑜伽論云：三災起時，爾時有情復有三種最極衰損：壽量衰損，依止衰損，資具衰損。壽量衰損者，所謂壽量極至十歲。依止衰損者，謂其身量極至一搩手，或復一握。資具衰損者，爾時有情唯以粟稗為食中第一，以髮為衣中第一，以鐵為莊嚴中第一。五種上味，悉皆隱沒，所謂蘇、蜜、油、鹽等味及甘蔗變味。
依新婆沙論云：劫有三種：一、中間劫，二、成壞劫，三、大劫。中間劫復有三種：一、減劫，二、增劫，三、增減劫。減者，從人壽無量歲，減至十歲。增者，從人壽十歲，增至八萬歲。增減者，從人壽十歲，增至八萬歲；復從八萬歲，減至十歲。此中一減、一增、十八增減，合二十中劫世間成，二十中劫成已住，此合名成劫。經二十中劫世間壞，二十中劫壞已空，此合名壞劫。總八十中劫，合名大劫。成已住中，二十中劫。初一唯減，後一唯增，中間十八亦增亦減。故對法論云：由此劫數，顯色、無色界諸天壽量也。
依奘法師西國傳云：陰陽歷運，日月旋璣，稱謂雖殊，時候無異。隨其星建，以標月名。時極短者，謂之剎那也。如新婆沙論云：彼剎那量，云何可知？有作是言：依施設論說：如中年女緝績毳時，抖擻細毛，不長不短。齊此說為怛剎那量。彼不欲說毛縷短長，但說毳毛從指開出。隨所出量，是怛剎那。問：前問剎那，何緣乃引施設說怛剎那量？答：此中舉麁以顯於細。以細難知，不可顯故。謂百二十剎那成一怛剎那，六十怛剎那成一臘縛。此有七千二百剎那。三十臘縛成一牟呼栗多，此有二百一十六千剎那。三十牟呼栗多成一晝夜，此有少二十不滿六十五百千剎那。此五蘊一晝一夜，經於爾所，生滅無常。有說：此麁，非剎那量。如我義者，如壯士彈指頃，經六十四剎那。有說：不然！如我義者，如二壯夫掣斷眾多迦尸細縷，隨爾所縷斷，經爾所剎那。有說不然。如我義者。如二壯夫執挽眾多迦尸細縷。有一壯夫以至那國百練剛刀捷疾而斷。隨爾所縷斷。經爾所剎那。有說：猶麁，非剎那量。實剎那量，世尊不說。如世尊說：譬如四善射夫，各執弓箭，相背攢立，欲射四方。有一捷夫來語之曰：汝等今可一時放箭，我能遍接，俱令不墮。於意云何，此捷疾不？苾芻白佛：甚疾，世尊。佛言：彼人不及地行藥叉。地行捷疾不及空行藥叉。空行捷疾不及四大王眾天。彼天捷疾不及日月二輪。二輪捷疾不及堅行天子，此薄日月輪車者。此等諸天，展轉捷疾。壽行生滅捷疾於彼。剎那流轉，無有暫停。由此故知世尊不說實剎那量。問：何故世尊不為他說實剎那量？答：無有有情堪能知故。
又依安般經云：於一彈指頃心有九百六十。又仁王經云：一念有九十剎那，一一剎那中復有九百生滅。又菩薩處胎經云：一彈指頃有三十二億百千念。念念成形，形形皆有識。佛之威神入微識中，皆令得度。又毘曇論：合有十二重：一名剎那，二名怛剎那，三名羅婆，四名摩睺羅，五名日夜，六名半月，七名一月，八名時，九名行，十名年，十一名雙，十二名劫。一剎那者，翻為一念。百二十剎那為一怛剎那，翻為一瞬。六十怛剎那為一息，一息為一羅婆。三十羅婆為一摩睺羅，翻為一須臾。三十摩睺羅為一日夜。計有六百三十八萬剎那。僧祇律云：二十念為一瞬，二十瞬名一彈指，二十彈指名一羅預，二十羅預名一須臾。一日一夜有三十須臾。日極長時，晝有十八，夜有十二；極短時，晝有十二，夜有十八。春秋分便等。又智度論云：晝夜六分，有三十時。春秋分時，晝夜各十五時。餘時增減。五月晝時有十八，夜有十二。十月夜時有十八，晝有十二。
依奘法師西國傳云：居俗日夜分為八時。月盈至滿，謂之白分。月虧至晦，謂之黑分。或十四日十五日，月有大小故也。白前黑後，合為一月。六月合為一行。日游在內，北行也；日游在外，南行也。總此二行合為一歲。又分一歲以為六時。正月十五日至三月十五日，漸熱也；三月十六日至五月十五日，盛熱也；五月十六日至七月十五日，雨時也；七月十六日至九月十五日，茂時也；九月十六日至十一月十五日，漸寒也；十一月十六日至正月十五日，盛寒也；如來聖教歲為三時。正月十六日至五月十五日，熱時；五月十六日至九月十五日，雨時也；九月十六日至正月十五日，寒時也。或為四時：春、夏、秋、冬也。依論計之，十五夜為半月。兩半月為一月。三月為一時。兩時為一行。一行即半年，六月也。兩行為一年。二年半為一雙。此由閏故。以閏月兼本月，此謂月雙，非閏雙也。若以五年兩閏雙者，二年半有一閏，豈立隻乎。積此時數明劫有四種：一、別劫，二、成劫，三、壞劫，四、大劫。從人壽十歲漸至八萬歲，經多時八萬歲又漸減至十歲，為一別劫。對餘總故，名為別也。若以事格量，依雜阿含經云：一由旬城，高下亦爾。滿中芥子，百年取一。芥盡劫猶不盡。案此即為別劫也。若據大劫，即以八十由旬城為量也。樓炭經云：以二事論劫。一云：有一大城，東西千里，南北四千里，滿中芥子。百歲諸天來下取一，芥子盡，劫猶未盡。二云：有一大石，方四十里。百歲諸天來下，取羅縠衣拂。石盡，劫猶未窮。此亦應是別劫也。第二有成劫四十，壞劫亦爾。所以然者，世間成時二十別劫，住時二十別劫，壞時二十別劫，空時二十別劫。此中以住合成，以空合壞，故各四十別劫。總此成壞，合有八十別劫為一大劫。若更舒之，別有六劫：一別，二成，三住，四壞，五空，六大。若更來之，則有三劫：一、小劫，二、中劫，三、大劫。小則別劫，中則成壞隨一，大則總成與壞。欲界中壽一劫是小劫。初禪三天壽劫是中劫。二禪已去壽劫是大劫。外國俗算有六十位。過此已後，不可數故，名阿僧祇。此數年為劫。數一至六十位，名阿僧祇劫，此是大劫量也。故智度論經云：以百由旬城為量。百年取一芥。故喻以迦尸羅天衣，百年一拂百由旬石為量者。此並格量大劫也。即案索訶世界一大劫中，千佛出世。尋夫劫波之號，不可以時數之，故以假石芥城等准為一期之候。即約前中具含成住壞空等四劫也。如前從十歲增至八萬，復從八萬復至十歲，經二十返一小劫。二十小劫為一成劫。以年算之，則經八千萬萬億百千八百萬歲也。止一為小劫矣。今成劫已過，入住劫來復經八小劫。釋迦牟尼如來於住劫中當第四佛。尚餘九百九十六佛。於後續次而出。依奘法師西國傳云：夫數量之稱，謂踰繕那。踰繕那者，自古聖王一日運行也。舊傳一踰繕那四十里矣。印度國俗乃三十里，聖教所裁唯十六里。故毘曇論：四肘為一弓，五百弓為一拘盧舍，八拘盧舍為一由旬。一弓長八尺，五百弓長四百丈，四百丈為一拘盧舍。一里有三百六十步，一步有六尺，合有二百一十六丈為一里。二里有四百三十二丈。計前五百弓有四百丈為一拘盧舍，猶欠三十二丈不滿二里。計一拘盧舍減有二里，計八拘盧舍減十六里為一由旬。若依雜寶藏經：一拘盧舍有五里。計毘曇八拘盧舍為一由旬，合有四十里。
依長阿含經云：三災上際云何？若火災起時至光音天為際，若水災起時至遍淨天為際，若風災起時至果實天為際。三災欲起時，世間人皆行正法，正見不倒，修十善行。行此法時，有人得第二禪者，即勇身上昇於空中，住聖人道天道梵道，高聲唱言：諸賢當知，無覺無觀第二禪樂。人聞此聲已，即修無覺無觀。身壞命終，生光音天。是時地獄眾生罪畢命終，來生人間，復修無覺無觀得生光音天。畜生、餓鬼、阿須倫乃至六欲，皆生光音天。爾時先地獄盡，後畜生盡已，次餓鬼、阿須倫乃至他化自在天盡已，然後人盡，無有遺餘。此世敗壞，乃成為災。
又順正理論云：乃至地獄無一有情，爾時名為地獄已壞。諸有地獄定受業者，業力置他方獄中。由此準知傍生鬼趣。時人身內無有諸蟲，與佛身同。若時人趣，此洲一人無師法然得初靜慮。從靜慮起，唱如是言：離生喜樂甚樂甚靜。餘人聞已，皆入靜慮。命終並得生梵世中。乃至此洲有情都盡，是名已壞贍部洲人。東西二洲例此應說。北洲命盡生欲界天，由彼鈍根無離欲故。生欲界天已，靜慮現前，轉得勝依，方能離欲。乃至人趣無一有情，爾時名為人趣已壞。若諸天趣欲界六天隨一法然得初靜慮，乃至並得生梵世中，爾時名為欲天已壞。如是欲界無一有情，名欲界中有情已壞。若時梵世隨一有情無師法然得二靜慮。從彼定起，唱如是言：定生喜樂甚樂甚靜。餘天聞已皆入彼靜慮，命終並得生極光淨。乃至梵世中有情都盡，如是名已壞有情世間，唯器世間空曠而住。餘方世界一切有情感此三千世界業盡，於此漸有七日輪現，諸海乾竭，眾山洞然。洲渚三輪並從焚燎。風吹猛焰燒上天宮乃至梵宮，無遺灰爐。自地火焰燒自地宮，非他地災能壞他地。由相引起，故作是說：下火風飄焚燒上地。謂欲界火猛焰上昇為緣，引生色界火焰。餘災亦爾，如應當知。如是始從地獄漸減乃至器世界盡，總名壞劫。
又觀佛三昧經云：天地始終謂之一劫。劫盡壞時火災將起。一切人民皆背正向邪，競行十惡。天久不雨，所種不生。依水泉原乃至四大駛河皆悉枯竭。久久之後，風入海底。取日上大城郭於須彌山邊，置本道中。一日出時，百草樹木一時彫落。二日出時，四大海水從百由旬乃至七百由旬內，其水自然枯涸。三日出時，四大海水千由旬乃至七千由旬內，水展轉消盡。四日出時，四大海水深千由旬。五日出時，四大海水縱廣七千由旬乃至竭盡。六日出時，此地厚六萬八千由旬皆悉煙出。從須彌山乃至三千大千剎土及八大地獄，靡不燒滅，煙盡無餘。人民命終，皆依須彌山及六欲諸天皆悉命終，宮殿皆空。一切無常，不得久住。七日出時，大地須彌山漸漸崩壞，百千由旬永無遺餘。山皆洞然，諸寶爆裂，煙焰震動，至于梵天。一切惡道皆悉蕩盡，罪終福至，皆集第十五天上，十四天以下盡成灰墨。新生天子未曾見此，普懷恐懼。舊生天子各來慰勞，勿生恐怖，終不至此。人民命終生光音天，以念為食，光明自照，神足飛行。或生他土。若生地獄，地獄罪畢，亦生天上。若罪未畢，復移他方。無日月星宿，亦無晝夜，唯有大冥，謂之火劫。火災果報，致此壞敗。劫欲成時，火乃自滅。更起大雲，漸降大雨，滴如車軸。是時此三千大千剎土，水遍其中，乃至梵天。故瑜伽論云：又諸有情能滅壞業增上力故，及依六種所燒事故，復有六日輪漸次而現。彼諸日輪望舊日輪所有熱勢，踰前四倍。既成七已，熱遂增七。云何名為六所燒事？一、小大溝坑由第二日輪之所枯竭。二、小河大河由第三日輪之所枯竭。三、無熱大池由第四日輪之所枯竭。四、大海由第五日輪及第六一分之所枯竭。五、蘇迷盧山及以大地體堅實故，由第六一分及第七日輪之所燒然。即此火焰為風所鼓，展轉熾盛，極至梵世。如是世界皆悉燒已，乃至灰墨及與餘影皆不可得。從此名為器世間已壞。滿足二十中劫，如是壞已，復二十中劫住。云何水災？謂過七火災已，於第二靜慮中有俱生水界起，壞器世間。猶水消鹽。此之水界與器世間一時俱沒。如是沒已，復二十中劫住。云何風災？謂七水災過已，復七火災，從此無間於第三靜慮中有俱生風界起，壞器世間。如風乾支節，復能消盡。此之風界與器世間一時俱沒。從此壞已復二十中劫住。如是略說，世間已壞。
又依順正理論云：此水、火、風三大災起，逼有情類，令捨下地，集上天中。初火災興，由七日現。有說：如是七日輪行，猶如雁行，分路旋運。有說：如是七日輪行上下為行，分路旋運。中間各相去五千踰繕那。次水災興由降瀑雨。有作是說：從三定邊空中歘然雨熱灰水。有餘復說：從下水輪起湧沸水，上騰漂浸。決定義者即此邊生。後風災興，由風相擊。有作是說：從四定邊空中歘然飄擊風起。有餘復說：從下風輪起衝擊風上騰飄鼓。此決定義，準前應知。三災起時云何次第？要先有問起七火災，其次定應一水災起。此後無間復七火災。度七火災，還有一水。如是乃至滿七水災，復有七火災，後風災起。如是總有八七火災，一七水災，一風災起。水風災起，皆次火災。自水風災必火災起，故災次第，理必應然。何緣七火方一水災？極光靜天壽勢故。謂彼壽量極八大劫，故至第八方一水災。由此應知，要度七水八七火後，乃一風災，由遍淨天壽勢力故。謂彼壽量六十四劫，故第八八方一風災。如諸有情，修定漸勝，所感異熟，身壽漸長。由是所居亦漸久住。故毘曇論偈云：
七火次第過，然後一水災。
七七火七水，復七火後風。
又對法論云：如是東方無間無斷無量世界，或有將壞，或有將成，或有正壞，或壞已住，或有正成，或成已住。如於東方，乃至一切十方亦爾。如是若有情世間，若器世間，業煩惱力所生故，業煩惱增上所起故，總名苦諦。
又雜心論：問：何故壞劫不至第四禪？答淨居天故。彼無上地生，即彼般涅槃故。亦不下生下地，非數滅故。若彼住經壞劫者，亦不然。增上福力生彼處故，內擾亂非故。若彼地內有擾亂者，則外有災患。彼初禪內有覺觀火擾亂故，外為火災燒。第二禪內喜水擾亂故，外為水災所漂。第三禪內有出入息風擾亂故，外為風災所壞。問：第四禪未曾有擾亂者，何得不常？答：剎那無常所壞故，第四禪地不定相續。隨彼天生宮殿俱起。若天命終，彼亦俱沒耳。
依起世經云：爾時復經無量久遠不可計數日月時，起大重雲，乃至遍覆梵天世界。既遍覆已，注大洪雨。其滴甚麁，或如車軸，或復如杵。經歷百千萬年，彼雨水聚漸漸增長，乃至天所住世界，其水遍滿。然彼水聚有四風輪之所住持。何等為四？一名為住，二名安住，三名不墮，四名牢主。彼雨斷已，復還自退下無量百千萬億由旬。當於爾時四方一時有大風起。其風名為阿那毘羅。吹彼水聚混亂不停。水中自然生大沫聚。大風吹沫擲置空中。從上造作梵天宮殿，微妙可愛，七寶間成，所謂、金、銀、琉璃、玻、赤珠、硨磲、碼碯。有斯梵天世間出生。彼大水聚復更退下無量百千萬億由旬，如前四方風起，名阿那毘羅。由此大風吹擲水沫復成宮殿，魔身天牆壁住如梵身天無異，唯有寶色精麁異耳。如是次造他化自在天，展轉至夜摩天。六天次第具足如梵天無異，精麁異耳。時彼水聚轉復減少，乃更退下無量百千億萬由旬，湛然渟住。彼水聚中四方浮沫水上，厚六十八億由旬，周闊無量。大風吹沫復造須彌山，四寶所成。復吹水上浮沫為三十三天，七寶所成。又吹水沫於須彌山半腹之間四萬二千由旬，為日月天子宮殿，皆七寶成。以是因緣世間便有七日宮殿安住現在。又吹水沫於海水上高萬由旬為空居夜叉，造玻宮殿。城郭亦爾。又吹水沫於須彌山四面各去山一千由旬，大海之下，作四面阿脩羅城，七寶莊嚴。又復大風吹水聚沫，造作餘大寶山。如是展轉吹水沫，過四大洲八萬小洲須彌山王并餘一切大山之外，周匝安置，名大輪圍山。高廣正等六百八十萬億由旬。牢固真實，金剛所成，難可破壞。如是大風吹掘大地，漸漸深入，乃於其中置大水聚，湛然渟積。以此因緣便有大海。
又起世經云：此大海水何因緣故，如是鹹苦，不堪飲食？此有三因緣。何等為三？一者，從火災後經無量時起大重雲，彌覆凝住。後降雨滴，注滿世界。彼大雨汁洗梵身天一切宮殿，次洗廣天宮殿，次洗他化自在天、化樂天、兜率天、夜摩天宮殿。洗已，洗彼宮時所有鹹辛苦味，悉皆流下。次復洗須彌山及四大洲、八萬小洲諸餘大山等。如是洗時，浸漬流蕩其中，以是因緣令大海鹹，不堪飲食。第二，此大海水大神大身眾生在其中住。所有屎尿流出海中。以是因緣其水鹹苦，不堪飲食。第三，此大海水古昔諸仙曾所呪故，願海成其鹽味，不堪飲食。以是因緣令大海鹹，不堪飲食。
又依順正理論云：所言成劫者，謂從風起乃至地獄始有情生。謂此世間災所壞已，二十中劫唯有虛空。過此長時，次應復有等住世成劫便至。一切有情業增上力，空中漸有微細風生。是器世間將成前相。風漸增盛，成立如前所說風輪、水輪、金輪等。然初成立大梵天宮乃至夜摩天宮，復起風輪等，是謂成立外器世間。由有情力，謂光淨久集有情，天眾既多，居處迫迮。諸福減者，應散居下。此器世間。初一有情極光淨歿，生大梵處空宮殿中。後諸有情亦從彼歿，有生梵輔，有生梵天，有生他化自在天宮，漸漸下生乃至人趣。後生餓鬼、傍生、地獄。法爾後成，壞必最初。若初一有情生無間獄，二十中成劫應知已滿。此後復有二十中劫，名成已住，次第而起。
立世阿毘曇論云：一切器世界起作已成時，二種界起長：謂地、火兩界。風界起吹火界，蒸鍊地界。風界恒起吹一切物使成堅實。既堅實已，一切諸寶種類皆得顯現。如是多時六十小劫，究竟已度。又長阿含經云：此三及地為四災四劫，除地說三為大劫。唯未至第四禪，為淨居天故。無上地可生，即於彼處涅槃，亦不下生，非數滅故，變成天地。天地更始，了無所有。亦無日月。地湧甘泉，味如蘇蜜。時光音諸天或有福盡來生，或樂觀新地，性多輕躁。以指嘗之，如是三轉，得其甜味。食之不已，漸生麁肌，失天妙色。神足光明，冥然大暗。後大黑風，吹彼海水，漂出日月。置須彌邊，安日道中。遶須彌山，照四天下。時諸人輩見出則歡見入則懼。自茲以後，晝夜、晦朔、春秋、歲數，終而復始。劫初成時，諸天來下為人，皆悉化生。身光自在，神足飛行，無有男女尊卑，眾共生世，故名眾生。有自然地味，猶如醍醐，亦如生蘇，味甜如蜜。其後眾生以手試甞，遂生味著，漸成摶食。光明轉減，無復神通。食地味多者顏色麁悴，其食少者顏色光澤，遂生勝負。因緣勝負故，便生是非。地味稍歇，咸皆懊惱：咄哉為禍，無復地味。又生地皮，狀如薄餅。地皮又滅，又生地膚。地膚滅故。依增一經：又生自然地肥，味甘如蒲萄酒。又樓炭經云：地肥不生，更生兩枝蒱萄，其味亦甘。久久食多，共相形笑。兩枝蒱萄不生，更生糠米，無有糠糩，不加調和，備眾美味。眾生食之，生男女形。又增一經云：時諸天子情欲意多者便成女人，故有夫妻之名。其後眾生婬慾轉增，遂夫妻共住。其餘眾生壽福行盡，後光音天來生此間，在母胎中。因此世間有處胎生。爾時造瞻婆大城，乃至一切城郭。自然糠米，朝刈暮熟，暮刈朝熟，刈後隨生。
又依中阿含經：米長四寸，未有莖秆。時有眾生併取日糧。如是相學，乃至併取五日糠米。漸生糠糩，刈已不生，遂有枯株。爾時眾生懊惱悲泣，各封田宅糠米以為疆畔。其眾自藏己米，盜他田穀，無能決者。議立一平等主，善護人民，賞善罰惡。便有刀杖等物，考楚殺戮。此是生老病死之原。由有田地，致此諍訟。故各共減割以供給之。故選一人，形貌尊雅，甚有財德，請以為主，於是始有民主之號。田宅舍屋之名，天下豐樂，不可具述。奉行十善，哀念人民，如父母愛子。人民敬主，如子敬父。人壽大久，豐樂無極。
又依順正理論云：初受段食故，身漸堅重，光明隱沒，黑暗便生。日月眾星，從茲出現。由漸耽味，地味便隱。從茲復有地皮餅生。競耽食之，地餅復隱。爾時復有林藤出現。競耽食故，林藤復隱。有非種香稻自生，眾共取之以充所食。此食麁故，殘穢在身。為欲蠲除，便生二道。因斯遂有男女根生。由二根殊，形相亦異。宿習力故，便相瞻視。因此遂生非理。乃至由有劫盜過起，詮量眾內一有德人，各以所收六分之一雇令防護，封為田主。因斯故立剎帝利名。大眾欽承，恩流率土。故復名大王。未有多王。自後諸王，此王為首。
又長阿含經云：佛告比丘：有四事長久無量無限，不可以日月歲數而稱計也。云何為四？一，時世間災漸起，壞此世時，中間長久，不可以日月歲數而稱計也。二者，此世間壞已，中間空曠，無有世間。長久逈遠，不可以日月歲數而稱計也。三者，天地初起，向欲成時，中間長久，不可以日月歲數而稱計也。四者，天地成已，久住不壞，不可以日月歲數而稱計也。是為四事長久無量無限，不可以日月歲數而計量也。
頌曰：
百旬芥易盡，三災理自傾。
石火無恒焰，電光非久停。
飢窘自相噉，刀兵競相征。
疫病無醫効，空勞怨苦聲。
親慼無相救，殘害有餘情。
遺文虛滿笥，徒欣富貴盈。
太息波川迅，悲斯苦業縈。
生滅恒敦逼，煎迫未安寧。
夫三界定位，六道區分。麁妙異容，苦樂殊跡。觀其源始，不離色心；檢其會歸，莫非生滅。生滅輪迴，是曰無常；色心影幻，斯謂苦本。故涅槃喻之於大河，法花方之於火宅。聖人啟悟，息駕反源。超出三有，漸逾十地也。尋世界立體，四大所成。業和緣合，與時而作。數盈災起，復歸于滅。所謂短壽者謂其長，壽長者見其短矣。夫虛空不有，故厥量無邊；世界無窮，故其狀不一。於是大千為法王所統，小千為梵王所領，須彌為帝釋所居，鐵圍為蕃牆之城，大海為八維之浸，日月為四方之燭。總總群生，於茲是宅；瑣瑣含識，莫思塗炭。沈俗而觀，則迂誕之奢言；大道而察，乃掌握之近事耳。但世宗周孔，雅伏經書。然辯括宇宙，臆度不了。易稱玄天，蓋取幽深之名；莊說蒼天，近在遠望之色。於是野人信明，謂旻青如碧；儒士據典，謂乾黑如漆。青黑誠異，乖體是同；儒野雖殊，不知是一。然則俗尊天名，而莫識實。豈知六欲之嚴麗，十梵之光明哉。嗟夫，區界現事，猶莫之知；不思妙義，固其已矣。竊惟方等大典，多說深空，尋長含樓炭，辯章世界，而文博偈廣，卒難撿究。今簡要略，用摽厥致耳。
長阿含、起世經等：四洲地心即是須彌山。山外別有八山圍。如須彌山下，大海深八萬四千由旬。其邊八山大海，初廣八千由旬，中有八功德水。如是漸小，至第七山下，水廣一千二百五十由旬，其外醎海，廣於無際。海外有山，即是大鐵圍山。四周圍輪，并一日月，晝夜迴轉，照四天下，名為一國土。即以此為量，數至滿千，鐵圍繞訖，名一小千，復至一千，鐵圍繞訖，名為中千世界。即數中千，復滿一千，鐵圍繞訖，名為大千世界。其中四洲，山王、日月，乃至有頂，各有萬億。
成則同成，壞則同壞，皆是一化佛所統之處，名為三千大千世界，號為娑婆世界。梵本正音，名為索訶世界。依自誓三昧經云：娑訶世界者，漢言忍界，謂此土人物剛強難忍，事故立名號為忍。其佛號曰能仁。以別束廣，名曰三界：一欲界，二色界，三無色界。初欲界者，欲有四種：一是情欲，二是色欲，三是食欲，四是婬慾。二色界有二：一是情欲，二是色欲。無色界有一：情欲。初具四，欲強色微，故云欲界。第二色界，色強欲微，故號色界。第三無色界，色絕欲劣，故名無色界。。
依華嚴經云：三千大千世界以無量因緣乃成。且如大地依水輪，水輪依風輪，風輪依空輪，空輪無所依。然眾生業感世界安住。故智度論云：三千大千世界皆依風輪為基。又新翻菩薩藏經云：諸佛如來成就不思議智故，而能得知諸風雨相。知世有大風，名烏盧博迦。乃至眾生諸有覺受，皆由此風所搖動故。此風輪量高三拘盧舍。於此風上，虛空之中，復有風起，名曰雲風輪。此風輪量高五拘盧舍。於此風上，虛空之中，復有風起名瞻薄迦。此風輪量高十踰繕那。於此風上，虛空之中，復有風起，名吠索縛迦。此風輪量高三十踰繕那。又此風上，虛空之中，復有風起，名曰去來。此風輪量高四十踰繕那。如是舍利子，次第輪上六萬八千拘胝風輪之相，如來應正等覺依止大慧，悉能了知。舍利子，最上風輪名為周遍。上界水輪之所依止。其水高量六十八百千踰繕那，為彼大地之所依止。其地量高六十八千踰繕那。舍利子，是地量表有一三千大千世界。又樓炭經云：此地深二十億萬里。下有金粟，亦二十億萬里。下有金剛，亦二十億萬里。下有水際，八十億萬里。下有無極大風，深五百二十億萬里。此雖六重，前四是地輪，第五是水輪，第六是風輪。金光明經云：此地深十六萬八千由旬，下有金沙。金沙正是金粟。下有金剛地。釋云：前風輪堅固，不可沮壞。有大洛那力人，以金剛杵擊之。杵碎，風輪無損。大洛那力者是第四梵王那羅延力，是佛身力，亦名那羅延風輪。風輪上次有水輪。水輪者，依立世經云：深一百一十三萬由旬，減風輪三十八萬由旬。以眾生業力，水不流散。如食未消，不墮熟藏。又如倉貯米，內外物持，水輪亦爾，外由有風持不散。如世間攢酪為蘇。此風力順轉此水成金。水深一百一十三萬由旬。既順成金水，但厚八十萬由旬。所略三十三萬由旬皆屬金地。金地輪中從少向多，應厚十二洛沙。一洛沙有十萬由旬。此輪縱廣一等。
今據三千大千世界之中，諸佛世尊皆垂化現。現生現滅，導聖導凡。約一四天下，即以一日月所照臨處，以蘇迷廬山為中。高三百三十六萬里。四寶所成：東面黃金，南面琉璃，西面白銀，北面玻。在大海中，亦深三百三十六萬里，據金輪上。如起世經云：須彌山下有八重山：初山名佉提羅，高四萬二千由旬，上闊亦爾，七寶所成。其須彌山、佉提羅山二山之間闊八萬四千由旬，周匝無量。佉提羅山外有山，名曰伊沙陀羅，高二萬一千由旬，上闊亦爾，七寶所成。二山之間，闊四萬二千由旬，周匝無量。伊沙陀羅山外有山，名曰遊乾陀羅，高一萬二千由旬，上闊亦爾，七寶所成。二山之間，二萬一千由旬，周匝無量。遊乾陀羅山外有山，名曰善見，高六千由旬，上闊亦爾，七寶所成。二山相去一萬二千由旬，周匝無量。善見山外有山，名曰馬半，。高三千由旬，上闊亦爾，七寶所成。二山之間，闊六千由旬，周匝無量。馬半頭山外有山，名曰尼民陀羅，高一千二百由旬，上闊亦爾，七寶所成。二山之間，闊二千四百由旬，周匝無量。尼民陀羅山外有山，名毘那耶迦，高六百由旬，上闊亦爾，七寶所成。二山之間，闊一千二百由旬，周匝無量。毘那耶迦山外有山，名斫迦羅，高三百由旬，上闊亦爾，七寶所成。二山之間，闊六百由旬，周匝無量。上列諸山，中間皆是海水，水皆有憂鉢羅華、鉢頭摩華、拘牟陀華、奔茶利迦華等，諸妙香物，遍覆於水。去斫迦羅山其間不遠，亦有空地，青草遍布，即是大海。於大海北有大樹王名曰閻浮。樹身周圍有七十由旬，根下入地二十一由旬，高百由旬，乃至枝葉四面垂覆五十由旬。
長阿含經云：其山空地中有大海水，名欝禪那。此水下轉輪聖王道，廣十二由旬。俠道兩邊有七重牆，七重欄楯，七重羅網，七重行樹，周匝交飾，七寶所成。閻浮提地輪王出時，水自然去，其道平現。去海不遠，有山名欝禪山。去此山不遠有山名金壁。過此山已，有山名雪山，縱廣五百由旬，深五百由旬。雪山中間有寶山，高二十由旬。雪山埵出高百由旬。其山頂上有阿耨達池，縱廣五十由旬。其水清冷，澄淨無穢，七寶砌壘。其池底金沙充滿，華如車輪，根如車轂。華根出汁，色白如乳，味甘如蜜。池東有殑伽河從牛口出，從五百河入于東海。池南有新頭河，從師子口出，從五百河入于南海。池西有博叉河，從馬口出，從五百河入于西海。池北有斯陀河，從象口出，從五百河入于北海。
依奘法師西國傳：其贍部洲之中地者，阿那婆答多池也。在香山，之南大雪山之北，周八百里矣，金、銀、琉璃、頗胝、飾其岸焉。金沙彌漫，清波晈鏡。十地菩薩以願力故，化為龍王，於中潛宅。出清冷水，屬贍部洲。是以池東面銀牛口流出殑伽河，遶池一匝，入東南海。池南面金象口流出信度河，遶池一匝，入西南海。池西面琉璃馬口流出縛芻河，遶池一匝，入西北海。池北面頗胝師子口流出徙多河，遶池一匝，入東北海。或曰潛流下地。出積石山，即徙多河之流，為中國之河源也。時無輪王應運，贍部洲地有四主焉：南象主，則暑溫宜象；西寶主，乃臨海盈寶；北馬主，寒勁宜馬；東人主，和暢多人。故象主之國，躁烈篤學，特閑異術。寶主之鄉，無禮義，重財賄。馬主之俗，天資獷暴，情忍殺戮。人主之地，風俗機慧，仁義昭明。四主之俗，東方為上。其居室則東開其戶，日則東向以拜。人主之地，南面為尊。方俗殊風，斯其大概。至於君臣上下之禮，憲章文軌之儀，人主之地，無以加也。清心釋累之訓，出離生死之數，象主之國，其理優矣。斯皆著之經誥，聞諸土俗。博閑今古，詳考見聞。然則佛興西方，法流東國。通譯音訛，方言語謬。音訛則義失，語謬則理乖。故曰：必也正名乎！貴無乖謬矣。
又起世經云：阿耨達宮中有五柱堂，阿耨達龍王恒於中止。佛言：何故名為阿耨達，其義云何？此閻浮提所有龍王，盡有三患，唯阿耨達龍無有三患。云何為三？一者，所有諸龍皆被熱風、熱沙著身，燒其皮肉及燒骨髓，以為苦惱。唯有阿耨達龍無有此患。二者，所有龍宮，惡風暴起，吹其宮內，失寶飾衣，龍身自現，以為苦惱。唯阿耨達龍王無如此患。三者，所有龍王，各在宮中，相娛樂時，金翅大鳥，入宮搏撮。或始生方便，欲取龍食，龍怖懼，常懷熱惱。唯阿耨達龍無如此患。若金翅鳥王生念欲往，即便命終。故名阿耨達。阿耨達者，佛告比丘：雪山右面有城名金毘離。其城北有七黑山，黑山北有香山。其山常有歌舞唱伎音樂之聲。山有二窟：一名為盡，二名善盡，天七寶所成，柔軟香潔，猶如天衣。妙音乾闥婆王從五百乾闥婆，在其中止。又順正理論云：四洲之中，唯贍部洲有金剛座，上窮地際，下據金輪。諸最後身菩提薩埵將登無上正等菩提，皆坐此座，起金剛定。以無餘依及餘依及餘處所有堅固力，能持此座。
又長阿含經云：佛告比丘：有四大天神。何等為四？一者地神，二者水神，三者風神，四者火神。此之四大，各共有之。故地神生惡見言：地中無水火風。時我知此地神所念，即往語言：汝嘗生念言，地中無水火風耶？曰：地中實無水火風也。我時語言：汝勿生此念，謂地中無水火風。所以者何？地中有水火風。但地大多故，地大得名。佛告比丘：我為彼地神除其惡見，示教利喜，得法眼淨。水中有地火風，火中有地水風，風中有地水火。但初大多故，偶得名也。
依立世阿毘曇論云：太醎海外有山，名曰鐵圍，入水三百一十二由旬半，出水亦然。廣亦如是。周迴三十六億一萬三百五十由旬。從剡浮提南際取鐵圍山，三億六萬六百六十三由旬；從剡浮提中央取東弗于逮中央。三億六萬六百由旬。從剡浮提中央取西瞿耶尼中央，三億六萬六百由旬；從剡浮提北際取北欝單越北際，四億七萬七千五百由旬；從鐵圍山水際極西鐵圍山水際遙度，十二億二千八百二十五由旬。鐵圍山水際周迴三十六億八千四百七十五由旬。從此須彌山頂至彼須彌山頂邊十二億三千四百五十由旬。從此須彌山中央至彼須彌山中央十二億八萬三千四百五十由旬。從此須彌山根至彼須彌山根十二億三千十五由旬。如是義者，佛世尊說。
尋夫方志，人別不同，總有二種：一凡，二聖。若約方言之，即有四種，所謂四天下人。若以住處言之，四天下中合有四千八處，則有四千八種之人。若直案閻浮提一方言之，如樓炭經說：大國總有三十六，人亦同之。若展別論，則有二千五百小國，人亦同之。又一一國中，種類若干，胡、漢、羌、魯、蠻、夷、楚、越，各隨方土，色類不同，未可具述。故樓炭經云：此南閻浮提種類差別，合有六千四百種人。但總彰大數，不別其名。
長阿含經云：佛告比丘：此四天下有八千天下圍繞。其外復有大海水周匝圍繞八千天下。復有大金剛山繞大海水。金剛山外復有第二大金剛山。二山中間，窈窈冥冥。日月神天有大威力，不能以光照及於彼八大地獄也。
第一北欝單越者，依長阿含經云：須彌山北天下有欝單越國。其土正方縱廣一萬由旬。人面亦方，像彼地形。有大樹王，名菴婆羅，圍七由旬，高百由旬。枝葉四布五十由旬。多有諸山浴池，華菓豐茂。無數眾鳥和鳴。地生軟草，槃縈右旋，色如孔翠，香如婆師，軟若天衣。其地柔軟，以足蹈地，地凹四寸，舉足還復。地平如掌，無有高下。彼土四面有四阿耨達池，各縱廣百由旬，以七寶砌。出四大河，廣十由旬。眾鳥和鳴。彼土無有溝坑、荊棘株杌，亦無蚊虻、毒蟲。地純眾寶。陰陽調柔，四氣和順。百草常生，無有冬夏。其土常有自然糠米，不種自生。無有糠糩，如白華聚，猶忉利天食，眾味具足。其土常有自然釜鍑。有摩尼珠，名曰焰光，置於鍑下，飯熟光滅，不假樵火，不勞人功。其土有樹，名曰曲躬。葉葉相次，天雨不漏。彼諸男女，止宿其下。復有香樹，高七十里，華菓繁茂。其菓熟時，皮破自裂，自然香出。或高六十里、五十里，小者五里。其菓熟時，皮破自然出種種衣，或出種種嚴身之具，或出種種器，或出種種食。或戲河中，有眾寶船。彼方人民，欲入中洗浴游戲時，脫衣岸上，乘船中流。娛樂訖已，度水遇衣便著。先出先著，後出後著，不求本衣。次至香樹，樹為曲躬。其人手取樂器調弦，並以妙聲和弦而行，詣園娛樂。其土中夜阿耨達龍王數數時起清淨雲，周遍世界，而降甘雨。如𤛗牛乳，頃以八味水潤澤普洽。於中夜後，淨無有翳，空中清明。海出涼風，微吹人身，舉體快樂。其土豐熟，人民熾盛。設須飲食，以自然糠米，著於釜中，以焰光珠置於釜下，飯自然熟，珠光自滅。諸有來者，自恣食之。其主不起，飯終不盡。若其主起，飯則盡賜。其飯鮮潔，如白華聚。其味如天。無有眾病，氣力充足，顏色和悅，無有衰耗。其土人身顏貌同等，不可分別。其貌少壯，如閻浮提二十許人。其人口齒平正，潔白無間。髮紺青色，無有塵垢。髮垂八指，齊眉而止，不長不短。若其土人起欲心時，有熟視女人而捨之去。彼女隨，往詣園林。若彼女人是彼男子父親、母親、骨肉中表，不應行欲者，樹不曲蔭，各自散去。若非親者，樹則曲蔭，隨意娛樂。一日、二日或至七日，爾乃捨去。彼人懷妊，七日八日便產。隨生男女，置於四衢大交道頭，捨之而去。有諸行人，經過其邊，出指含嗽。指出甘乳，充遍兒身。過七日已，其兒長成，與彼人等。男向男眾，女向女眾。彼人命終，不相哭泣，莊嚴死屍，置四衢道，捨之而去。有鳥名憂慰禪伽，接彼死屍，置於他方。又其土人大小便時，地為開坼，便利訖已，地還自合。其土人民，無所繫戀。亦無蓄積。壽命常定，死盡生天。彼人何故壽命常定？其人前世修十善行，身壞命終，生欝單越，壽命千歲，不增不減。是故彼人壽命正等。若有人能施沙門、婆羅門，及施貧窮乞兒。疾病困苦者，給其衣食、乘輿、華鬘、塗香、床榻、房舍。又造塔廟燈燭供養。其人命終生欝單越，壽命千歲，不增不減。其土不受十善。舉動自然與十善合。身壞命終，生天善處。是故彼人得稱為勝於三天下。其土最上，故秦言最上。
立世論云：彼土人民，悉皆白淨，人所莊飾，鬚髮翠黑，恒如剃周羅。五日，頭髮自然長，橫七指，無有增減。順正論云：北俱盧洲，形如方座，四邊量等，面各二千。既說界方面各二千，已具其義。邊有二中洲：一矩婆洲，二憍抵婆洲。此二洲皆有人住。
第二東弗于逮。依長阿含經云：須彌山東有天下名弗于逮，其土正圓，縱廣九千由旬。人面像彼地形。有大樹王，名伽藍浮，圍七由旬，高百由旬，枝葉四布五十由旬。造天地經云：東方人物勝閻浮提人。彼土用綿絹共相市易。依長阿含經云：彼土人壽二百歲，少出多減。飯食魚肉。以穀帛珠璣，共相市易。人有婚禮嫁娶。依順正理論云：東勝身洲，東狹西廣，三邊量等，形如半月。東三百五十，三邊各二千，此東洲東邊廣南洲南際，故東如半月。其洲邊有二中洲者：一提訶洲，二毘提訶洲。此二洲皆有人住。
第三俱耶尼者，依長阿含經云：須彌山西天下名俱耶尼，其土形如滿月，縱廣八千由旬，人面像彼地形。有大樹王名曰斤提，圍七由旬，高百由旬。枝葉四布五十由旬。人壽三百歲。以牛馬珠玉，共相市易。人物亦勝閻浮提。
立世論云：彼土人或自殺生，或令他殺，生則食肉，同剡浮提人。若眷屬死，送喪山中，燒屍棄去，或置水中，或埋土裏，或著空地。東西二洲大同剡浮提，婚禮亦同。其欲多者，一生之中數至十二。其中品者數成至十。亦有修行至死無欲。彼人莊飾，並皆被髮，上下著衣。依順正理論云：西牛貨洲，圓如滿月，逕二千五百，周圍七千半。其洲邊有二中洲者：一舍椃洲，二嗢怛羅漫里拏洲。皆有人住。
第四閻浮提者，依長阿含經云：須彌山南有天下名閻浮提。其土南狹北廣，縱廣七千由旬。人面像此地形。有大樹王名閻浮提，圍七由旬，高百由旬。枝葉四布五十由旬。復有金翅鳥王樹，名俱利睒婆羅，圍七由旬，高百由旬。枝葉四布五十由旬。阿脩羅王有樹，名曰善盡。圍七由旬，高百由旬。枝葉四布五十由旬。忉利天有樹，名曰晝度，圍七由旬，高百由旬。枝葉四布五十由旬。閻浮提人，人壽百歲，中夭者多，初十無知，二十少知，猶未黠了。三十欲意盛，四十所行無端，五十所習不忘，六十慳著，七十體性遲緩，八十無榮飾，九十疾痛，百歲諸根衰耗。經於三百冬夏春，三萬六千食。中間或有不具者。立世阿毘曇論云：剡浮提人衣服莊飾，種種不同：或有長髮分為兩髻，或有剃落髮鬚，或有頂留一髻，餘髮皆除，名周羅髮，或有拔除髮鬚，或剪髮剪鬚，或有編髮，或有被髮，或有剪前被後令圓，或有裸形，或著衣服覆上露下，或露上覆下，或上下俱覆，或止障前後。此洲人民所食多種，不可具述。婚禮市易現事可知。然論云：剡浮提人一生欲事無數無量，不同餘三洲人少欲。亦有修行至死無欲。依順正理論云：南贍部洲有邊洲：一名遮末羅洲，二名筏羅遮羅洲。此二洲中皆有人住。
依立世經云：閻浮提人命促，至十歲時，身形短小，或長二搩手、三搩手，於其自身則有八搩手。毘曇論云：閻浮提人至百歲時，身長三肘半，或長四肘。弗婆提人長八肘，瞿耶尼人長十六肘，欝單越人長三十二肘。
如毘曇說：閻浮提人壽命不定，有其三品：上壽一百二十五歲，中壽一百歲，下壽六十歲。其間中夭者不可勝數。且依劫減時說，有此品。若據劫初壽命無量，或至八萬四千。依長阿含經：閻浮提人，人壽百二十歲。中夭者多。東弗于逮人，人壽二百歲西俱耶尼人，人壽三百歲。北欝單越人，人壽千歲。
依起世經云：閻浮提人身長三肘半，衣長七肘，闊三肘半。瞿陀尼人、弗婆提人。身衣與閻浮提等量。欝單越人身長七肘，衣長十四肘，上下七肘。阿脩羅身長一由旬，衣長二由旬，闊一由旬，重半起利沙。
長阿含經云：佛告比丘：閻浮提人有三事勝拘耶尼人。何等為三？一者、勇猛強記，能造業行；二者、勇猛強記，勤修梵行；三者、勇猛強記，佛出其土。拘耶尼人有三事勝閻浮提人。何等為三？一者多牛，二者多羊，三者多珠玉。閻浮提有三事勝弗于逮。何等為三？一者、勇猛強記，能造業行；二者、勇猛強記，能修梵行；三者、勇猛強記，佛出其土。弗于逮有三事勝閻浮提。何等為三？一者其土極廣，二者其土極大，三者其土極妙。閻浮提有三事勝欝單越。何等為三？一者、勇猛強記，能造業行；二者、勇猛強記，能修梵行；三者、勇猛強記，佛出其土。欝單越復有三事勝閻浮提。何等為三？一者無所繫屬，二者無有我所，三者壽定千歲。閻浮提人亦以上三事勝餓鬼趣。餓鬼趣有三事勝閻浮提。何等為三？一者長壽，二者身大，三者他作自受。閻浮提人亦以上三事勝金翅鳥。金翅鳥復有三事勝閻浮提。何等為三？一者長壽，二者身大，三者宮殿。閻浮提以上三事勝阿須倫。阿須倫復有三事勝閻浮提。何等為三？一者宮殿高廣，二者宮殿莊嚴，三者宮殿清淨。閻浮提人以上三事勝四天王天。復以三事勝閻浮提。何等為三？一者長壽，二者端正，三者多樂。閻浮提人亦以上三事勝忉利天、焰摩天、兜率天、化樂天、他化自在天。此諸天復有三事勝閻浮提。何等為三？一者長壽，二者端正，三者多樂。
如婆沙論中說：天有三十二種：欲界有十，色界有十八，無色界有四，合有三十二天也。第一欲界十天者：一名干手天，二名持華鬘天，三名常放逸天，四名日月星宿天，五名四天王天，六名三十三天。七名炎摩天，八名兜率陀天，九名化樂天，十名他化自在天。第二色界有十八天者：初禪有三天：一名梵眾天，二名梵輔天，三名大梵天。二禪之中有三天：一名少光天，二名無量光天，三名光音天。第三禪中亦有三天：一名少淨天，二名無量淨天，三名遍淨天。第四禪中獨有九天：一名福生天，二名福愛天，三名廣果天，四名無想天，五名無煩天，六名無熱天，七名善現天，八名善見天，九名色究竟天。第三無色界中有四天：一名空處天，二名識處天，三名無所有處天，四名非想非非想處天。問曰：未知此三十二天幾凡幾聖？答曰：二唯凡住，五唯聖住，自餘二十五天凡聖共住。所言二唯凡住者：一是初禪大梵天王，二是四禪中無想天中，唯是外道所居。問曰：何故此二唯凡住耶？答曰：為大梵天王不達業因，唯說我能造化一切天地人物。恃此高慢，輕蔑一切。聖人故不與居。又無想天中唯是外道，修無想定以生其中，受五百劫無心之報。外道不達，謂為涅槃。受報畢已，必起邪見，來生地獄。以是義故，一切聖人亦不生中也。所言五唯聖人居者，謂從廣果已上，無煩、無熱等五淨居天，唯是那含、羅漢之所住也。縱凡生彼天者，要是進向那含，身得四禪，發於無漏，起熏禪業，或起一品乃至五品，方乃得生。凡夫無此熏禪業故，不得生也。若言那含生彼，理則無疑。問曰：阿羅漢既是無生，何故亦云生彼天者？答曰：此應言欲界那含生彼而得羅漢，非謂先是羅漢而生彼也。自餘二十五天凡聖共居，不言可悉。若總據大小乘說，合有四天。故涅槃經云：有四種天：一世間天，二生天，三淨天，四義天。世間天者，如諸國王。生天者，從四天王乃至非想非無想天。淨天者，從須陀洹至辟支佛。義天者，十住菩薩摩訶薩。以何義故十住菩薩名為義天？以能善解諸法義，見一切法是空義故。
第一四天王者，依長阿含經云：東方天王名多羅咤，此云治國主。領乾闥婆及毘舍闍神將，護弗婆提人，不令侵害。南方天王名毘瑠璃，此云增長主。領鳩槃茶及薜荔神將，護閻浮提人。西方天王名毘留博叉，此云雜語主。領一切諸龍及富單那，將護瞿耶尼人。北方天王名毘沙門，此云多聞主。領夜叉及羅剎將，護欝單越人。智度論云：天帝釋具依梵音，應云提婆那因。釋迦者提婆因，合而言之，是能天主也。須夜摩天者，兜率陀者，須涅蜜陀者，婆舍跋提者，梵天王名曰尸棄，首陀婆天者。中阿含經云：時有異比丘來詣佛所，稽首佛足，退住一面。白佛言：世尊，何因緣名釋提桓因？佛告比丘：釋提桓因本為人時行於䪺施，沙門婆羅門貧窮困苦，施以飲食、錢、燈明等，以堪能故，名釋提桓因。復何因緣名富蘭陀羅？告曰:彼本為人時數數行施衣被、飲食、乃至燈明，故名富蘭陀羅。復何因緣故名摩訶婆？告曰：本為人時名摩伽婆，即以本為名。復何因緣故名娑婆婆？告曰：本為人時以婆詵私衣布施供養，故名娑婆婆。復何因緣故名憍尸迦？告曰：本為人時為憍尸迦姓故，復何因緣故名舍脂鉢低？告曰：彼舍脂為天帝釋第一天后，復何因緣故名千眼？告曰：本為人時聰明智慧，於一坐間思千種義，觀察稱量故。復何因緣故名因提利？告曰：天帝於諸三十二天為主故。佛告比丘：然彼釋提桓因本為人時受持七種受，得天帝釋，何等為七？謂供養父母，乃至等行惠施。如經偈說為天帝釋。
問曰：六趣之報，造何業生？答曰：依智度論說：六趣之業不過善惡，各有三品：上者生天，中者生人，下者生四惡趣。若依此義，但善上品即得生天。不分散定別耶，若依業報差別經中具說十善得生天趣。具分定散三界差別。經云：復有十善，能令眾生得欲界天報。具修增上十善，得生欲界天報。此則欲界散善業也。復有十業，能令眾生得色界天報。為修有漏十善與定相應，此則色界定善業也。復有四業，能令眾生得無色界天報：一者、謂過一切色想，滅一切有對想，入空處定。二者、過一切空處定，入識處定。三者、過一切識處定，入無所有處定。四者、過一切無所有處定，入非想非非想處定。以是四業得無色界報。若爾此界何故不言十善業者？應言此界是無色報。雜色而修，遠離身口。是故據地但言四業，不就十善也。然上來所說皆是如來分別業報因果相當。不差異也。若依善戒經說僧持二百五十戒，尼持三百七十八戒，亦是生天之業。故四分律偈云：
明人能護戒，能得三種樂，
名譽及利養，死得生天上。
此據欲界天說。又如正法念經說：或因持戒，不殺、不盜、不婬。由斯三善，亦得生天。此亦生欲界、天。因別時之說。然非局此三即得生天也。又如溫室經說：洒僧淨業亦得生天及上界報，此亦別時之意。非將洒僧散善得生上界。但是欲界天報。又如涅槃經說：慈母於恒河救兒，兒母俱死，得生梵天。此是散心之慈，不以餘定善助，豈得生天。此但據遠因，非局散慈則得上生。亦如一聞涅槃不墮四趣，義亦如是。故正法念經云：若身不殺、盜、婬、口不妄語、不綺語、不兩舌、不惡口。持此七戒，得生四天王天。若能持七種戒得生化生天。此有上、中、下。若持不殺戒得生四天王處。若持不殺、不盜、得生三十三天。若持不殺、不盜、不邪婬，得生夜摩天。若持不殺、不盜、不邪婬、不妄語、兩舌、惡口、綺語、得生兜率陀天。受世間戒，信奉佛戒，不殺、不盜、不邪婬、不妄語、兩舌、惡口、綺語，得生化樂天、他化自在天。又長阿含經云：先於佛所淨修梵行，於此命終生忉利天。使彼諸天增益五福：一者天壽，二者天色，三者天名稱，四者天樂，五者天威德。又雜阿含經云：爾時世尊告比丘：過去世時拘薩羅國有彈琴人名曰鹿牛，於拘薩羅國人間游行，止息野中。有六廣大天宮天女來至拘薩羅國鹿牛彈琴人所，語鹿牛彈琴人言：阿舅，阿舅，為我彈琴，我當歌舞。鹿牛彈琴者言：如是姊妹，我當為汝彈琴。汝當語我，是何人，何由生此？天女答言：阿舅且彈琴，我當歌舞，於頌歌中自說所以生此因緣。彼人即便彈琴。彼六天女即便歌舞。
若男子女人，勝妙衣惠施。
施衣因緣故，所生得殊勝。
施所愛念物，生天隨所欲。
見我居宮殿，乘虛而游行。
天身如金聚，天女百中勝。
觀察斯福德，迴向中之最。
第二天女復說偈言：
若男子女人，勝妙香惠施。
愛念可意施，生天隨所欲。
見我處宮殿，乘虛而游行。
天身若金聚，天女百中勝。
觀察斯福德，迴向中之最。
第三天女復說偈言：
若男子女人，以食而惠施。
可意愛念施，生天隨所欲。
見我居宮殿，乘虛而游行。
天身如金聚，天女百中勝。
觀察斯福德，迴向中之最。
第四天女復說偈言：
憶念餘生時，曾為人婢使。
不盜不貪嗜，勤修不懈怠。
量腹自節身，分餐救貧人。
今見居宮殿，乘虛而遊行。
天身如金聚，天女百中勝。
觀察斯福德，供養中為最。
第五天女復說偈言：
憶念餘生時，為人作子婦。
嫜嫗性狂暴，常加麁惱言。
執節脩婦禮，卑遜而奉順。
今見處宮殿，乘虛而遊行。
天身如金聚，天女百中勝。
觀察斯福德，供養中為最。
第六天女復說偈言：
昔曾見行路，比丘比丘尼。
從其聞正法，一宿受齋戒。
今見處天宮，乘虛而游行。
天身如金聚，天女百中勝。
觀察斯福德，迴向中之最。
爾時拘薩羅國鹿牛彈琴人而說偈言：
我今善來此，拘薩羅林中。
得見此天女，具足妙天身。
既見又聞說，當增修善業。
緣今修功德，亦得生天上。
說是語已，此諸天女即沒不見。
第一四天王天受生者，依長阿含、智度論等，四天王天皆有婚嫁，行欲如人。然受化生。初生如二歲小兒，在其膝上。兒來未久，便知飢渴。自然寶器，盛百味食。若福多者，飯色自白。中者青色，下者赤色。若渴，寶器甘露漿如食之色。飲不留停，如蘇投火。食訖便與諸天等量。初生出時憶昔往業。戲已忘念。
第二忉利天受生者，依毘耶婆仙人問佛經云：大仙當知，三十三天遊戲受樂於樹林中行。見彼天子天女同一處坐，心喜愛樂，速生彼處。如線穿珠，牽線珠走，不生異道。即於生時，彼天婦女手華生。彼女見已，自知有兒。即以此華授與夫言：若今得子，可生歡喜。彼天見之，喜心增上，必知其妻得天童子。二天心喜，七日滿已，長髮旋動，清淨無垢，天衣具足。即彼天來生。七日之中，憶念我某處退生此天中，某我父母，我作善業，極生喜。喜生已，則心欲得即便行往詣彼處，如醉象行。臂如象鼻，洪圓纖長，胸則平正。臂如金色。上下身麁，中身則細。行則庠審。深心勇健。腰如弓弝。背骨平直。兩髀洪滿，如芭蕉樹。善知天法，髭鬚短細。天香甚香。爪甲赤薄。身體香潔，無主莊嚴，取以嚴身。天無病苦。於宮殿中次第漸行，見無主天女。見天童子，一切悉來圍遶而住，作如是言：聖子善來。此汝宮殿。我無夫主，久離夫主。獨有童子。我今年少，妙色具足，應相供養。乳若金瓶，面如蓮華開敷之色。如雲電行，端正可喜。我是天女，今相供養，奉給走使。此戲樂處如是婦女而來近之，奉給供養。彼三十三天有善法堂，天眾集處。有八萬四千柱，皆是眾寶所成。入者無諸惡觸、蚊虻等過，亦無眠睡、懈怠、頻申等過。無量百千天女欲心戲笑，無有嫉心、鬪諍等過。頰淨無垢，如月鏡輪。天女之法，以香彩色用點頰額，以莊嚴面。天女詠聲共相娛樂。起世經云：彼於天中，或在天子，或在天女，或於坐處，或兩膝內，或兩股間，忽然而生。初生出時，即如人間十二歲兒。若是天男，即在天子坐處、膝邊，隨一處生。若是天女，即在天女兩股內生。既出生已，彼天即稱是我兒女。初生之時，以自業故，得三種念：一自知從某處死，二自知今此處生，三知彼生是此業果，是此福報。作是念已，便思念食。即於其前有眾寶器，自然盛滿天須陀味，種種異色。有眾寶器，其須陀味色最白淨。若報中者，其色稍赤。若福下者，其色稍黑。彼天子以手把取天須陀味，內其口中，即漸消融。如蘇置火，即自消融，無復形影。若有渴時，即於其前有天寶器盛滿天酒。隨福上中下，白赤黑色。略說如前。入口消融，亦同前說。飲食既訖，身遂長大。麁細高下，與舊男女等無有異。此諸天子天女等身既充足，各隨意趣，或詣園苑看。其樹自然種種衣服、瓔珞、華鬘、飲食、音樂，低垂隨取。無量億數諸天玉女在此園中。未見如是，以業熟故，了了分明憶宿世事，如視掌中。由見天女迷諸色故，正念覺智此心即滅。既失前念，著現在欲，口唯唱言：此等皆是天玉女耶？天玉女耶？此則名為欲愛所縛。順正理論云：諸天初受生時身量云何？且六欲諸天初生如次，如五六七八九十歲人。生已身形速得圓滿。色界天眾於初生時，身量周圓，具妙衣服。一切天眾皆作聖言。為彼言詞，同中印度。然不由學自解典言。
依起世經云：須彌山下別有三級諸神住處。其最下級縱廣正等六十由旬，其第二級縱廣正等四十由旬，其最上級縱廣正等二十由旬。皆有七重牆院，乃至諸鳥各出妙音，莫不具足。此三級中皆有夜叉住。須彌山半高四萬二千由旬，有四大天王所居宮殿。須彌山上有三十三天宮殿，帝釋所居。三十三天已上一倍，有夜摩天。又更一倍，有兜率天。又更一倍，有化樂天。又更一倍，有他化自在天。他化天上又更一倍，有梵身天。梵身天下，於其中間有羅摩波旬諸宮殿。倍梵身天上有光音天。倍光音天上有遍淨天。倍遍淨天上有廣果天。倍廣果天上有不麁天。不麁天下，其間別有諸天宮殿所居之處，名無想眾生。倍不麁天上有不煩天。倍不煩天上有善見天。倍善見天上有善現天。倍善現天上有阿迦尼吒諸天宮殿。阿迦尼吒天已上更有天名無邊空處、無邊識處、無所有處、非想非非想處。此等皆名諸天住處。如是界分眾生居住，若來、若去、若生、若滅，邊際所極，此世界中。所有眾生，生老病死，墮是道中，至此不過，是名娑婆世界。無量剎土諸餘十方亦復如是。
又立世阿毘曇論云：從剡浮提向下二萬由旬，是無間地獄。從剡浮提向下一萬由旬，是焰摩世間地獄處。此二中間有餘地獄。從此向上四萬由旬，是四天王住處。從此向上八萬由旬，是三十三天住處。從此向上十六萬由旬，是夜摩天住處。從此向上三億二萬由旬，是兜率陀天住處。從此向上六億四萬由旬，是化樂天住處。從此向上十二億八萬由旬，是他化自在天住處。有比丘問佛：世尊，從剡浮提至梵處，近遠如何？佛言：比丘，從剡浮提至梵處，甚遠甚高。譬如九月十五日月圓滿時。若有一人在彼梵處，放一百丈方石，墜向下界，中間無礙，到於後歲九月圓滿時，至剡浮提地。無量光天復遠一倍。從無量光天至遍勝光天復遠一倍。從遍勝天至少淨天復遠一倍。從少淨天至無量淨天復遠一倍。從無量淨天至遍淨天復遠一倍。從遍淨天至無雲天復遠一倍。從無雲天至福生天復遠一倍。從福生天至廣果天復遠一倍。從廣果天至無想天復遠一倍。從無想天至善現天復遠一倍。從善現天至善見天復遠一倍。從善見天至不煩天復遠一倍。從不煩天至不燒天復遠一倍。從不燒天至阿迦尼吒天復遠一倍。而說偈言。
從阿迦尼吒，至剡浮提地，
放大密石山，六萬五千年，
五百三十五，中間若無礙，
方至於剡浮。
智度論云：譬如從色界初際下一丈石，經一萬八千三百八十三年方至於地。
依雜心論云：七極微塵成一阿耨池上塵。彼是最細色，天眼能見及菩薩輪王得見。七阿耨塵為銅上塵。七銅上塵為水上塵。七水上塵為兔毫上塵。七兔毫上塵為一羊毛上塵。七羊毛上塵為一牛毛上塵。七牛毛上塵成一嚮游塵。七嚮游塵成一蟣。七蟣成一虱。七虱成一穬麥。七穬麥成一指。二十四指為一肘。四肘為一弓。去村五百弓為一拘屢舍，八拘屢舍名一由旬。故說偈言:七塵成阿耨，七耨成銅塵，
水兔牛毛塵，皆從於七起。
故論中即以此拘屢舍用量天身，從四天王身乃至阿迦尼吒身。故婆沙論云：四天王身長一拘留舍四分之一。若依正法念經說，四天諸身其量脩短一同王身。如三十三天身長半拘留舍。帝釋身長一拘留舍。焰摩天身長一拘留舍四分之二。兜率天身長一拘留舍，與帝釋等。化樂天身長一拘留及拘留舍四分之一。他化自在天身長一拘留舍半。
第二色界身量者，依毘曇論說：梵眾天身長半由延。梵福樓天長一由延。大梵天長一由延半。光天長二由延。無量光天長四由延。光音天長八由延。少淨天長十六由延。無量淨天長三十二由延。遍淨天長六十四由延。福慶天長百二十五由延。福生天長二百五十由延。廣果天長五百由延。無想天亦爾。無悕望天長千由延。無熱天長二千由延。善見天長四千由延。善現天長八千由延。色究竟天長萬六千由延。
第三無色界，無形不可說。
問曰：諸天衣服云何？答曰：如經說：六欲界六天中皆服天衣，飛行自在。看之似衣，光色具足，不可以世間繒綵比之。色界諸天衣服雖號天衣，其猶光明轉勝轉妙，不可名也。如起世經云：四天王天長半由旬。衣長一由旬，闊半由旬，重半兩。三十三天身一由旬。衣長二由旬，闊一由旬，重半兩。夜摩天身長二由旬。衣長四由旬，重半兩四分之一。兜率陀天身長四由旬。衣長八由旬，闊四由旬，重半兩八分之一。化樂天身長八由旬。衣長十六由旬，闊八由旬，重半兩十六分之一。他化自在天身長十六由旬。衣長三十二由旬，闊十六由旬，重半兩三十二分之一。魔身諸天身長三十二由旬。衣長六十四由旬，闊三十二由旬，重半兩六，十四分之一。自此已上諸天身量長短與衣正等無差。起世經云：欲界諸天衣服種種莊嚴，不可具述。然化樂、他化二天所著衣服隨心大小輕重亦爾。色界諸天不著衣服，如著不異。頭雖無髻，如似天冠。無男女相，形唯一種。長阿含經云：忉利天衣重六銖。焰摩天衣重三銖。兜率陀天衣重一銖半。化樂天衣重一銖。他化自在天衣重半銖。順正理論云：色界天眾於初生時，身量周圓，具如衣服。
依阿毘曇論云：天壽量者，如人間五十歲為四天王天一日一夜。即用此日月歲數四天王天壽命五百歲，計人間日月九百萬歲。即是等活地獄一日一夜。如是日月歲數等活地獄壽五百歲，計人間百歲為三十三天一日一夜。如是日月歲數三十三天壽千歲，計人間三億六百萬歲，即是黑繩大地獄一日一夜。如是日月歲數黑繩地獄壽千歲，計人間二百歲。為焰摩天一日一夜。如是日月歲數焰摩天壽二千歲，計人間十四億四百萬歲。即是眾合大地獄一日一夜。如是日月歲數眾合大地獄壽二千歲，計人間四百歲。為兜率陀天一日一夜。如是日月歲數。兜率陀天壽四千歲。計人間五十七億六百萬歲。即是呼地獄一日一夜。如是日月歲數呼地獄壽四千歲。計人間八百歲。為化樂天一日一夜。如是日月歲數。化樂天壽八千歲。計人間二百三十億歲。即是大呼地獄一日一夜。如是日月歲數大呼地獄壽八千歲，計人間一千六百歲他化自在天一日一夜。如是日月歲數他化自在天壽一萬六千歲，計人間九百二十一億六百萬歲。即是熱大地獄一日一夜。如是日月歲數熱大地獄壽一萬六千歲，計眾熱大地獄壽其半劫，無擇大地獄壽一劫，畜生趣極長壽亦一劫。如地持論：龍、餓鬼等，極長壽五百歲。
第二計色界壽命者，即用劫為量。初梵眾天壽命半劫，梵福樓天壽一劫，大梵天壽一劫半，少光天四劫，光音天八劫，少淨天十六劫，無量淨天三十二劫，遍淨天六十四劫，福愛天一百二十五劫，福光天二百五十劫，廣果天五百劫，無想天亦爾，無悕望天千劫，無熱天二千劫，善見天四千劫，善現天八千劫，色究竟天一萬六千劫。
第三計無色界天壽命者，空處天二萬劫。識處天四萬劫，無所有處天六萬劫，非想非非想處天八萬劫。三界皆有中夭，唯欝單越及兜率天最後身菩薩及無想天皆定壽命，不說中夭。餘有中夭也。順正理論此亦同。然北俱盧人於人趣福力最強，鈍根薄塵，多諸快樂，無攝受過，死必上生。餘同前說。
問曰：此火劫起時，上至初禪，悉皆燒盡，何故論云大梵天王得壽一劫半耶？答曰：此言一劫半者，據積六十小劫為一劫半，不據大劫。若據水火風大劫說者，猶是一劫合成八十小劫。小中尚少二十小劫，與彼一劫半壽義不相違也。云何知然？如舊俱舍論名為別劫。立世阿毘曇論名為小劫。新俱舍論新婆沙論名為中劫。此三名別，體唯是一，時量共等。如阿含經說，謂從人壽八萬四千歲，百年減一，乃至十歲。還從十歲復增至八萬四千歲。一上一下，爾許時分，名一中劫量。若依俱舍論說，謂：天地始終。三災一運盡時，始名大劫。隨一水火風災，要經八十中劫。如以一中劫壞，一中劫成，十九中劫眾生次第住，二十中劫正住。十九中劫次第壞空。此則一中劫。隨逢一火、水、風，壞器世界。十九中劫隨逢飢、病、刀、壞眾生世界。以如斯義，是故毘曇說如是言：是處最後住，是處最初空。眾生最後住者，謂是最下阿鼻地獄也。是處最後空。眾生最初住者，其則不定；若據火劫，即是初禪；若約水劫，是其二禪；若約風劫，是其三禪。以此而論，是故一大劫中具彼六十中劫，并空劫中二十別劫，合有八十小劫，始為一大劫。辯劫如是。次顯無違。今言初禪第一梵眾天壽命半劫者，當知據彼一別劫中半劫，二十中劫為言。第二梵輔天壽命一劫者，所謂據彼一別劫四十中劫為語。第三大梵天壽命一劫半者，當知據彼一別劫半六十中劫而說。以如斯義故，不相違也。初禪如是。二禪已上當知皆據三災大劫以明壽量，不據中別劫也。二禪之中：第一少光天壽命二劫，第二無量光天壽命四劫，第三光音天壽命八劫。若言水災既至二禪、光音諸天，何以得壽八大劫者？應知於彼七火災後，方有一水災起，上及二禪，是光音得壽八大劫也。三禪之中：第一少淨天壽命十六劫，第二無量淨天壽命三十二劫，第三遍淨天壽命六十四劫。若言風災既至三禪，何以遍淨諸天得壽六十四大劫者？此亦應知，彼六十三運水火災後方有一風災起。是故遍淨得壽六十四劫。云何知然？此如毘曇中說：於七火劫次第起後，然有一水災起。如是七七四十九火起時，是則有其一七水災。合說即有五十六劫，更復於此五十六劫之後，復有七火劫起。於此七火之後，方有一風災起，壞及三禪，并前即為六十四劫。以如斯義，是故遍淨得壽六十四劫。故彼毘曇說是偈言：
七火次第過，然後一水災。
七七火七水，復七火後風。
問曰：此四天識處壽命既倍空處，未知後之二天何故不倍前耶？答曰：如婆沙論中說：有三論師俱釋此義。第一說者，謂彼空識二處，各有無量行及餘。皆捨一切入等行，故壽命相倍。空處以有無量行故，得一萬劫壽，餘行復得一萬劫壽，是故合得二萬劫壽。識處以有無量行故，得二萬劫壽。餘行復得二萬劫壽，以此倍前，故得四萬劫壽。上地更無無量行，故壽不倍。一說如是。第二師說者，謂彼空識二處，各有定慧二種行，故壽命相倍。定得一萬劫壽，慧行復得一萬劫壽，是故合得二萬劫壽。識處定行得二萬劫壽，慧行復得二萬劫壽。以此倍前故得四萬劫壽。上之二地但有定行而無慧行，是故壽命不復相倍。二說如是。第三師說者謂彼四無色處定壽報分，各唯有其二萬劫壽。由有離欲、不離欲。不離欲故，是故壽命有倍不倍。空處地中以其未離自地欲故，是欲但有二萬劫壽。識處地中二萬劫者，是其定壽。由離空處欲故，復得二萬劫。以此倍前，故得四萬劫壽。無所有處二萬劫者，是其定壽。由離空識二處欲故，復四萬劫壽。非想地中，二萬者是其定壽。由離下之三地欲故。復得六萬劫壽。以如斯義，是故非想地中得其八萬劫壽。三說如是，義顯於斯也。
問曰：諸天住處，其義云何？答曰：如婆沙論說：天雖有三十二，住處但有二十八重。以彼四空絕離形報，故無別處，遍在欲色二界之中。但隨欲色二界眾生成就四空無色業者，隨命終處即便受彼無色界報，故無別處。不同大乘說有色也。其二十八重者，謂須彌山根從地上昇，去地四千由旬，繞山縱廣一萬由旬，是干手天於中止住。復上昇一倍繞山八千由旬，是彼持花鬘天於中止住。復上一倍遶山四千由旬，是彼常放逸天於中止住。復上一倍遶山四千由旬，是彼日月星宿天於中止住。復上一倍遶山四千由旬，是彼四天王天於中止住。復上昇四萬由旬，至須彌山頂，縱廣四萬由旬。其中有善見城，縱廣一萬由旬。面別有其千門。三十三天於中止住。即從此山昇虛空四萬由旬，有處如雲，七寶所成，其猶大地。是焰摩天於中止住。復上一倍，有地如雲，七寶所成，是兜率陀天。復上一倍，有地如雲，七寶所成，是化樂天。復上一倍，有地如雲，七寶所成，是化自在天。如是乃至色界究竟天，皆悉有地如雲，七寶所成，相去皆倍。不煩具說。依順正理論云：三十三天迷盧山頂。其頂四面各二十千。若據周圍數成八萬。有餘師說：面各八十千，與下際四邊，其量無別。山頂四角各有一峯，其高廣量各有五百。有藥叉神名金剛手，於中止住，守護諸天。於山頂中有宮名善見，面二千半，周萬踰繕那。金城量高一踰繕那半。其地平坦，亦真金所成。俱用百一雜寶嚴飾。地觸柔軟如妬羅綿，於踐躡時隨足高下。是天帝釋所都大城。城有千門，嚴飾壯麗。門有五百青衣藥叉，勇健端嚴，長一踰繕那量，各嚴鎧仗，防守城門。於其城中有殊勝殿，種種妙寶，具足莊嚴，蔽天宮，故名殊勝。面二百五十周千踰繕那。是謂城中諸可愛事。城外四面四苑莊嚴，是彼諸天共游戲處。一眾車苑。謂此苑中隨天福力，種種車現。二麁惡苑。天欲戰時，隨其所須甲仗等現。三雜林苑。諸天入中所玩皆同，俱生勝喜。四喜林苑。極妙欲塵雜類俱臻，歷觀無厭。如是四苑，形皆異方。一一周千踰繕那量。居各有一如意池，面各五十踰繕那量。八功德水彌滿其中。隨欲四苑，花鳥香林，莊飾業果，差別難可思議。天福城外西南角有大善法堂，三十三天時集諦，辯制伏阿素洛等如法不如法事。
起世經云：佛告比丘：以何因緣，諸天會處名善法堂。三十三天集會坐時，於中唯論微細善語深義，稱量觀察，皆是世間諸勝要法真實正理。是以諸天稱為善法堂。又何因緣名波婁沙迦苑？三十三天王入已，坐於賢及善賢二石之上。唯論世間麁惡不善戲謔之語，是故稱波婁沙迦。又何因緣名雜色車苑？三十三天王入已。坐於雜色善雜色二石之上，唯論世間種種雜色相語言，是故稱為雜色車苑。又何因緣名雜亂苑？三十三天常以月八日、十四日、十五日，於其宮內一切婇女入此園中，令與三十三天眾合雜嬉戲，不生障隔，恣其歡娛，受天五欲，具足功德，游行受樂。是故諸天共稱此園為雜亂苑。又何因緣彼天有園名為歡喜？三十三天王入其中已，坐於歡喜善歡喜二石之上，心受歡喜，復受極樂。是故諸天共稱彼園以為歡喜。又何因緣名波利夜怛邏拘毘陀羅樹？彼樹下有天子住，名曰末多。日夜常以彼天種種五欲功德，具足和合，游戲受樂。是故諸天遂稱彼樹以為波利夜怛邏拘毘陀羅樹。
問曰：天量廣狹云何？答曰：如婆沙論說：須彌山頂面別縱廣八萬四千由旬。其中平可居處，但有四萬由旬。炎摩天倍前四萬，其地縱廣八萬由旬。如是乃至他化自在天處次第倍前，其地縱廣六十四萬由旬。四禪之地廣狹不定，有其兩說：第一說者，初禪廣如一四天下。二禪如小千世界。三禪如中千世界。四禪廣如大千世界。第二說者：初禪如小千世界。二禪廣如中千世界。三禪廣如大千世界。第四禪地寬廣無邊，不可說其分齊。問曰：初禪廣如小千世界。乃至第四禪地廣無邊者，未知於他大千之上，為當共有初禪梵天，乃至共有色究竟天？為當於彼一一四天下上，各各別有初禪梵天，乃至別有色究竟天耶？答曰：如樓炭經說：一一四天下上各各別有，皆悉不同。故彼說云：三千世界之中有百億四天下、須彌、大海、鐵圍、四天王天，乃至各說百億色究竟天。此文斯顯，無勞致惑。又如順正理論云：小者是卑下義。以除上故。如截角牛積小成餘，亦非攝彼。問曰：既彼一一四天下上乃至各有色究竟天者，是則處別可不相障礙耶？答曰：雖各有億，同居一處而不妨礙。其猶光明迭相涉入，相遍到亦無障礙。彼亦如是，以彼色細妙故。故經中說：色界諸天下來聽法，六十諸天共坐一鋒之端而不迫窄，都不相礙。以斯文驗，何所致疑矣。。
如智度論云：須彌山高三百三十六萬里，四寶所成。東面黃金，西面白銀，南面琉璃，北面玻瓈。四邊遶山半有游乾陀山，各高四萬二千由旬。四天王各居一山。長阿含經云：北面天金所成，光照北方。西面水精所成，光照西方。東面天銀所成，光照東方。南面天琉璃所成，光照南方。智度論云：四天王各居其城。東方城名上賢，南方城名善見西方城名周羅。北方城有三：一名可畏，二名天敬，三名眾歸。又長阿含經云：般遮翼白世尊言：一時忉利諸天集善法堂，有所講論。時四天王隨其方面各當位坐。提頭賴吒天王在東方坐，其面西向，帝釋在前。毘樓勒叉天王在南方坐，其面北向，帝釋在前。毘樓波叉天王在西方坐。其面東向，帝釋在前。毘沙門天王在北方坐，其面南向，帝釋在前。時四天王皆先坐已，然後我坐。又立世阿毘曇論云：如忉利天善見大城，周圍四萬十千由旬。純金為城之所圍遶。高十由旬。城上埤堄高半由旬，門高二由旬，其外重門高一由旬半。十十由旬有一一門，城之四面為千門樓。是諸城門眾寶所成，種種摩尼之所嚴飾。於大城四分之一，中央金城，帝釋住處。十二由旬有二門，四面四百九十九門，復有一小門，凡五百門。是城形相翼衛四兵：柵塹、樹池、雜林、宮殿。作倡伎樂及諸外戲，種種寶莊，不可具說。是城中央寶樓重閣，名皮禪延多樓，長五百由旬，廣二百五十由旬，周迴一千五百由旬。其閣四邊却敵寶樓。東邊二十六所，三面各二十五所，凡一百一所。一一却敵方二由旬，周迴八由旬。其却敵上復有寶樓，高半由旬以為觀望。一一却敵有七女天，一一女天有七婇女。樓閣之內，有萬七百房室。一一房內有七天女，一一天女婇女亦七。其天女者，並是帝釋正妃。其外却敵及內諸房，凡四億九萬四千九百正妃，三十四億六萬四千三百婇女。妃及婇女合有三十九億五萬九千二百。皮禪延多重閣最上當中央圓室，廣三十由旬，周迴九十由旬，高四十五由旬。是帝釋所住之處。並是琉璃所成，眾寶廁填。
又雜阿含經云：帝釋宮中有毘闍延堂，有百樓觀，有七重重，有七房房，有七天后，后各七侍女。尊者大目揵連游歷小千界，無有如是堂觀端嚴，如毘闍延堂者。
依起世經云：其天宮城內雕飾，受欲歡樂，不可具說。如是說，如是處者，釋提桓因與阿脩羅女舍脂共住。帝釋化身與諸妃共住。一切諸妃作是思惟：帝釋與我共住，真身與舍脂共住，是其城內四邊住處，衢巷市，寶貨盈滿。其中天上有其七市：第一穀米市，第二衣服市，第三眾香市，第四飲食市，第五華鬘市，第六工巧市，第七婬女市。處處並有市官。是諸市中，天子天女往來貿易，商量貴賤，求索增減，稱量斷數，具市𢌅法。雖作是事，以為戲樂，無取無與無我所心。脫欲所須，便可提去。若樂相應，隨意而取。若不相應，便作是言。此物奇貴，非我所須。市中間路，軟滑可愛，眾寶莊嚴。懸諸天衣，竪立幢幡。音樂等聲，恒無斷絕。又有聲言：善來善來，願食欲飲，我今供養。是善見大城帝釋住處，復有天州天郡天縣天村，周匝遍布。善見大城北門之外，經二十由旬，有大園林，名曰歡喜，周迴一千由旬。此中有池，亦名歡喜，方百由旬，深亦如是，天水盈滿。四寶為塼，壘其底岸。城東門外有園名曰眾車，有池名質多羅。城南門外有園名之惡口，池亦同名。城西門外有園名雜園，池亦同名。園池大小並同前說。華菓鳥林，種種翔鳴。綺飾莊嚴不可述盡。
如立世阿毘曇論云：時帝釋將諸天眾，欲園遊戲，至善法堂。諸天圍遶，恭敬入園。善法堂內最中柱邊有師子座，帝釋升坐。左右二邊各十六天王行列而坐。其餘諸天，隨其高下，依次而坐。時天帝釋有二太子：一名栴檀，二名脩毘羅。是忉利天二大將軍，在三十三天左右而坐。時提頭賴吒天王依東門坐，共諸大臣及與軍眾恭敬諸天得入中坐。時毘留勒叉天王依南門坐，共諸大臣及軍眾恭敬諸天得入中坐。時毘留博叉天王依西門坐。時毘沙門天王依北門坐。是四天王於善法堂。世間善惡奏聞帝釋及忉利天。時佛世尊說如是事。是月八日，四天王大臣遍行世間，次第觀察，當於今日若多若少受持八戒，若多若少皆行布施，若多若少修福德行，若多若少恭敬父母沙門婆羅門家內尊長。月十四日，十五日亦如是。若無多人受持八戒布施恭敬，爾時四王往法堂所諮問帝釋說如是事。是時諸天帝釋聞此事已，生憂惱心，說如是言：是事非善非法，家中諸天尊長諸天眷屬方應減損，脩羅伴侶日向增多。若受持八戒布施修福恭敬沙門尊長等，四王諮問諸天帝釋，心生歡喜，說如是言：是事甚善如法。諸天眷屬日向滋多，脩羅伴侶稍就減少。故引佛說祇夜偈言：
是四王大臣，八日巡天下。
四天王太子，十四觀世間。
十五時最勝，四王好名聞。
故自行世間，觀察諸善惡。
是世間人意，與道法相應。
善尊有多人，行施受菩薩。
伏瞋能修道，男女福增益。
是時忉利天，得信甚歡喜。
數數生隨喜，四大王善說。
諸天樂眷屬，轉轉得增多。
願修羅伴侶，日日就損減。
隨意念正覺，法正說聖眾。
諸天安樂住，心常生歡喜。
世果出世果，人道所能得。
善於佛法僧，住於三寶境。
我今為汝等，說三賢善道。
若人求真實，捨惡修行善。
有如是寶貨，由少能獲多。
如諸忉利天，行小善生天。
帝釋等諸天，大福德名聞。
聚集善法堂，及諸餘住處。
男女善行者，四王所奏聞。
清淨天所愛，熏習遍諸天。
依樓炭經云：在欲色二界中間別有魔宮，其魔懷嫉譬如石磨，磨壞功德也。縱廣六千由旬。宮牆七重。一切莊嚴，猶如下天。上來七天具有十法：一、飛來無限數。二、飛去無限數。三、去無礙。四、來無礙。五、天身無有皮膚體筋脈血肉。六、身無不淨大小便利。七、身無疲極。八、天女不產。九、天目不瞬。十身隨意，好青則青，好黃則黃，好餘色亦爾。又有十事：一、飛行無極。二、往還無極。三、天無盜賊。四、不相說身善惡。五、無有相侵。六、諸天齒等而通。七、髮紺青色澤長八尺。八、天人青色髮亦青色。九、欲得白者身即白色。十、欲得黑色身即黑色。
起世經亦云：一切諸天有十別法。何等為十？一、諸天行時來去無邊。二、諸天行時來去無礙。三、諸天行時無有遲疾。四、諸天行時足無蹤跡。五、諸天身力無患疲勞。六、諸天之身有形無影。七、一切諸天無大小便。八、一切諸天無洟唾。九、諸天之身清淨微妙，無皮肉筋脈脂血髓骨。十、諸天之身欲現長短青黃赤白大小麁細隨意悉能，並皆美妙端嚴殊絕，令人愛樂。一切諸天有此十種不可思議。又諸天身充實洪滿，齒白方密，髮青齊整，柔軟潤澤，身有光明。及有神力騰虛飛游，眼視無瞬，瓔珞自然，衣無垢膩。
如順正理論云：四天王眾升見三十三天非三十三天，升見夜摩天等然。彼若得定所發通，一切皆能升見於上。或依他力升見上天，謂得神通及上天眾引接往彼隨其所應。或上天來亦能見。若上界地來向下時，非下化身，下眼不見，非其境界故。如不覺彼觸故。上果地來向下時，必化下身，為令下見地居天。
立世阿毘曇論云：剡浮提人若離通力及因他功力，不能見障外等色。餘三州人若離他功力，則不能見障外等色。六欲諸天若神通及他功力，於自處所不能通見障外之色。若遠觀時，唯見鐵圍山內，不能見於山外之色。大梵天王於自宮殿，若離神通及他功力，不能得見障外等色。若遠觀時，唯見一千世界之內。
依智度論云：諸天業報生身光者，欲界諸天身常光明。以燈燭明珠等施及持戒禪定等清淨故，身常光明，不須日月所照。色界諸天行禪離欲，修習火三昧故，身常出妙光明，勝於日月，及欲界果報光明離欲天。取要言之，是諸光明皆由心清淨故得。若論釋佛常光，面各一丈。諸天光明大者雖無量由旬，於丈光邊蔽而不現。
又優婆夷淨行經云：佛告毘舍佉：如來有六種光明。何謂為六？一青光，二黃光，三赤光，四白光，五紅光，六紫光。光色照明，是名如來六種光明。
又長阿含經云：佛告諸比丘：螢火之明不如燈燭之明，燈燭之明不如炬火，炬火之明不如積火，積火之明不如四天王，四王宮殿。衣服身光不如三十三天，乃至展轉色究竟天光明不如自在天光明，自在天光明不如佛光明。從螢光明至佛光，合集爾所光明，不如苦諦集諦滅諦道諦光明。是故諸比丘欲求光明者，當求苦集滅道光明。又人有七色。云何為七？有人金色，有人火色，有人青色，有人黃色，有人赤色，有人黑色。有諸天阿須倫有七色亦復如是。
又立世阿毘曇論云：剡浮提眾生色身種種不同。東弗婆提、西瞿耶尼人唯除黑色餘色同剡浮提人。北欝單越一切人民悉皆白淨。四天王有四種色：有紺，有赤，有黃，有白。一切欲界諸天色皆亦如是。云何諸天色有四種？如初受生時若見紺華則紺色。餘皆如是。
依起世經云：閻浮提人所有市易，或以錢寶，或以穀帛，或以眾生。瞿陀尼人所有市易，或以牛羊，或摩尼寶。弗婆提人所有市易，或以財帛，或以五穀，或摩尼寶。欝單越人無復市易，所欲自然。
如起世經云：欲界諸天：如四天王天、三十三天，皆有市易，遊觀悅神。其實不同世人，如前所述。
如起世經云：餘三天下悉有男女婚嫁之法。欝單越人無我我所，樹枝若垂，男女便合，無復婚嫁。諸龍、金翅鳥、阿脩羅等皆有婚嫁男女法式，略如人間。六欲諸天及以魔天皆有嫁娶。略說如前。從此已上所有諸天不復婚嫁，以無男女異故。四天下人若行欲時，二根相到，流出不淨。一切諸龍、金翅鳥等若行欲時，二根相到，但出風氣，即得暢適，無有不淨。三十三天行欲之時，根到暢適亦出風氣，如前龍鳥無異。夜摩天執手成慾，兜率陀天憶念成慾，化樂天熟視成慾，他化自在天共語成慾，魔身諸天相看成慾。並得暢適，成其慾事。
又立世論云：四天王天若索天女，女家許已，乃得迎接。或貨，或買。欲界諸天亦復如是，剡浮提人及餘三洲四天王天忉利天等要須和合成慾。夜摩天相抱為慾,兜率天執手為慾。化樂天共笑為慾,他化天相視為慾。西瞿耶尼人受諸欲樂兩倍勝於剡浮提人。如是展轉乃至他化自在天受欲,兩倍勝於化樂天。餘四洲人並有惡食者,有胎長者。四天王處諸女天等無有惡食,無有胎長者,亦不生兒，亦不抱兒。男女生時，或於膝上，或於眠處，皆得生兒。若於女處者，天女作意，此是我兒。男天亦言，此是我兒。則唯一父一母。若於父膝眠處生者，唯有一父。而諸妻妾皆得為母。亦有修行至死無欲。四天王天生欲事無量無數，亦有修行至死無欲。一切欲界諸天亦爾。凡一切女人以觸為樂。一切男子不淨出時，以此為樂，欲界諸天泄氣為樂。
又新婆沙論云：引契經說：劫初時人無男女根，形相不異。後食地味，男女根生。由此便有男女相異。色界離段食故，無此二根。有說。男女二根欲界有用。非於色界。是故彼無鼻舌二根欲界有用，非於色界。是故彼問：色界天眾為女為男？答應作是說：彼皆是男。雖無男根，而有餘丈夫相。又能離染，故說男。
如起世經云：一切眾生有四種食，以資諸大，得自住持。何等為四？一麁段及微細食，二觸食，三意思食，四識食。何等眾生應食麁段及微細食？如閻浮提人等飯麨豆肉等名為麁段食。按摩澡浴拭膏等名為微細食，自外三洲下人及六欲諸天等，並以麁段微細為食。自此已上色界無色天。並以禪悅法喜為食。無復麁段微細食也。問曰：何等眾生以觸為食？答曰：一切卵生得身故以觸為食。何等眾生以思為食：若有眾生意思資潤，諸根增長，如魚、鼈、蛇、蝦蟆、伽羅瞿陀等，及餘眾生，以意思潤益諸根壽命者，此等皆用思為食。何等眾生以識為食？所謂地獄眾生及無邊識處天等，皆用識持以為其食。四天王天並食須陀味，朝食一撮，暮食一撮。食入體已，轉成身。是須陀味園林池苑並自然生，是須陀味亦能化作佉陀尼等八種飲食。一切欲界諸天食亦皆如是。色界諸天從初禪乃至遍淨以喜為食。無色界已上諸天以意業為食。問曰：諸天飲食云何？答曰：如經說云：欲界諸天隨其貴賤好惡不同。其福厚者，隨其所思，無不具足。飲則甘露盈杯，食則百味俱至。其福薄者，雖有飲食，恒不稱心。以不足故，猶下食來。故經云：譬如諸天共寶器食，隨其福德飯色有異。上者見白，中者見黃，下者見赤。色界諸天以禪悅為味。若以四食言之，唯有觸食法也。
問曰：諸天僕乘云何？答曰：如經說云：如欲界六天有僕乘。僕謂僕從，乘謂騎乘。以六欲天皆有君臣妻妾尊卑上下。卑必從尊，下必隨上。乘者以六欲天皆有雜類畜生。諸天欲游，隨意乘之。或乘象馬，或乘孔雀，或乘諸龍。若依婆沙論說：忉利天已下具有象、馬、鳧雁、鴛鴦、孔雀、龍等。自焰摩天已上悉無象馬四足眾生。唯有教放逸鳥、實語鳥、赤水鳥等，訶責諸天，誡不放逸。
問曰：若無象馬四足眾生，彼天欲游，何所乘耶？答曰：即如論說，還自釋言：雖無象馬，諸天欲出，以福力故，即有象馬，隨心化起，任意所乘。乘竟化滅。此教放逸鳥等遍在六天，皆悉有之。常與諸天為師，訶責放逸。不唯焰摩已上偏獨有也。
問曰：此鳥既是畜生，何得與天為師？如正法念經說：此鳥本為人時於三天下教化之師。諸天本是所化眾生。由信受化故，布施持戒，今得生天。其鳥本為師時，為名利破戒，其心不實，今作天鳥。然由教化微善力，故今得生天。由本化師故，與諸天為師。若見諸天放逸，即來訶責。諸天見聞，各生慚愧，改不放逸。
問曰：諸天眷屬多少云何？答曰：如論云：色界諸天不可說甚多，謂彼諸天非男非女，無相匹配。生則化起，死還化滅。依正兩報宮殿自隨，以禪定為樂，不可說其眷屬多少也。欲界諸天則有男女相匹配，故大吉義呪經云：護世四王典領四方：提頭賴吒天王領乾闥婆眾，毘留博叉天王領究槃茶眾，毘留勒叉天王領諸龍眾，毘沙門天王領夜叉眾。此之四王各有九十一子，姿貌端正有大威力，皆名曰帝。此天王合有三百六十四子，能護十方。有釋提桓因典領四維，大梵天王典領上方。又智度論云：一切山河樹木土地城郭。一切鬼神，皆屬四天王來。故，皆隨從共來。是諸鬼神中有不得般若經卷者，是故來至般若波羅蜜處供養禮拜，亦為利益。其忉利天已上眷屬轉多，不可具說數也。如忉利天已下眷屬多者，如帝釋具有九十億那由他天女，并有千子，及有諸臣無量。共為眷屬。故經偈言：
帝釋普應諸天女，九十二億那由他。
天女各各自謂言，天王獨與我娛樂。
乃至少者猶有一萬天女以為眷屬，更不減此也。
問曰：諸天貴賤云何？答：初欲界六天皆有貴賤，以有君臣民庶妻妾別故。如帝釋天中，帝釋為君，三十二天為臣，自餘天眾是民。女中悅意夫人是后，諸餘天女是妾，自餘五天類皆如此。色界之中，唯局初禪三天有貴有賤，大梵是君，梵輔是臣，梵眾是民。自此已上諸天受報同等，更無貴賤也。
問曰：諸天貧富云何？答曰：如正法念經說：如焰摩天已上乃盡色界諸天，貧富皆等。忉利天已下報有厚薄貧富之別。其福厚者，一切具足果報有餘。其薄福者，雖有衣服七寶宮殿，食常不足。故彼經說：曾有薄福諸天，以患飢故，下來至此剡浮人中，摘酸棗而食。人見形殊，遂怪問之，彼則答言：我非是人。我薄福諸天，雖有宮殿上妙衣服，食常不足故，故來於此摘棗食之。汝不須怪。廣如經說。
如四天王天乃至阿迦尼吒天若眷屬死，不送不燒不棄不埋。如光焰沒，無有屍骸，以化生故。四天王天自殺，令他殺，死不食肉。忉利諸天亦然。夜摩天上至阿迦尼吒天，不自殺生。亦不令他殺，死不食肉。以化生故，死無遺質也。頌曰：
三界擾擾，六道茫茫。往還不已，
受苦未央。報纏敦逼，楚痛分張。
寔由惡業，感此危亡。焉知溺水，
詎識舟航。基累重檐，未翥翱翔。
願出穢土，游息淨方。一念歸正，
萬壽無疆◎。
若夫世界未成之前，二儀尚昧；眾生貯糧之後，三光乃昭。動寶意之深慈，啟吉祥之幽思。御陽精而流曜，澄陰魄而騰暉，馳風驛而運行，應旋璣而合度。紀寒暑於三際，繫朝夕於四洲。雖歷象於上天，亦表徵於下土。至若德契元良，驅輪黃道，義乖魚水，轉鏡玄途。三舍可迴，獎善言而効祉；五重時現，示惡兆而肅姧。仰鑒玄文。俯躬懲勸。日月之用。其大矣哉！
如大集經云：爾時娑伽羅龍王白殊致羅婆菩薩言：大士，是星宿者本誰所說？誰作大星小星，誰作日月？何日之中何星在先？於虛空中，復誰安置三十日十二月，年云何為時？繫屬何處？姓何字誰？何善何惡？何食施？若為是晝是夜？日月星宿復若為行等？汝於諸聖中第一最尊，願愍我龍，具足解說。我等聞已，脫苦奉行。爾時殊致羅婆菩薩告諸龍言：過去世時，此賢劫初，有一天子，名曰大三摩多。端正少雙，才智聰明，以正行化。常樂寂靜，不樂愛染，常樂潔身。王有夫人，多貪色慾。王既不幸，無處遂心。曾於一時見驢群命，根相出現。慾心發動，脫衣就之。驢見即交。遂成胎藏。月滿生子，頭耳口眼，悉皆似驢。唯身類人而復麁澁駮毛被體，與畜無殊。夫人見之，心驚怖畏，即便委棄，投於廁中。以福力故，處空不墜。時有羅剎婦。名曰驢神，見兒不污，念言：福子。遂於空中，接取洗持，將往雪山。乳哺畜養，猶如己子，等無有異。及至長成，教服仙藥，與天童子，日夜共游。復有大天，亦來愛護此兒。飯食甘菓藥草，身體轉異。福德莊嚴，大光照曜。如是天眾同共稱美，號為佉盧虱吒臚脣大仙聖人。以是因緣。彼雪山中并及餘處，悉皆化生種種好華好菓，好藥好香，種種清流，種種好鳥，在所行住，普皆豐盈。以此藥菓滋益因緣，其餘形容麁相悉轉。身體端正，唯脣似驢，是故名為驢脣仙人。是驢脣仙人學於聖法，經六萬年，翹於一脚，日夜不下，無有倦心。天見大仙，如是苦。時諸梵眾及帝釋天并餘上方欲色界等，和合悉來，禮拜供養。乃至龍眾，脩羅、夜叉一切雲集。所有仙聖修梵行人皆來到此驢聖人邊。都設供養已，合掌問言：大仙聖人欲求何等？唯願為我諸天說之。若我能，即當相與，終不悋惜。爾時驢脣聞是語已，內心慶幸，答諸天言：必能稱我情所求者，今當略說。我念宿命過去劫時，見虛空中有諸列宿日月五星，晝夜運行守常度，為於天下而作照明。我欲了知分別識解暗瞑故，不憚劬勞。此賢劫初無如是事。汝等一切諸天龍神憐我故來，願說星辰日月法用。猶如過去，置立安施，造作便宜，善惡好醜。如我所願，具足說之。一切天言：大德仙人，此事甚深，非我境界。若為憐愍一切眾生如過去時，願速自說。爾時佉盧瑟吒仙告一切天言：初置星宿，昴為先首。眾星輪轉，運行虛空。告諸天眾說：昂為先首，其事是不？爾時日天而作是言：此昴宿者，常行虛空，歷四天下，恒作善事，饒益我等。知彼宿屬於火天。是時眾中有一聖人，名大威德，復作是言：彼昴宿者，我妹之子。其星有六，形如似剃刀。一日一夜，歷四天下，行三十時，屬於火天。姓鞞耶尼。屬彼宿者，祭之用酪。
復次置畢為第二宿，屬於水天，姓頗羅墮，畢有五星，形如立叉。一日一夜，行三十五時。屬畢宿者，祭用鹿肉。
復次置觜為第三宿，屬於月天。即是月子。姓毘梨伽耶尼。星數有三，形如鹿頭。一日一夜，行十五時。屬觜宿者，祭根及菓。
復次置參為第四宿，屬於日天。姓婆私失絺。其性大惡，多於瞋忿。止有一星，如婦人黶。一日一夜，行三十五時，屬參宿者，祭用醍醐。
復次置井為第五宿，屬於日天。姓婆私失絺。共有兩星，形如脚跡。一日一夜，行十五時。屬井宿者，以糠米華和蜜祭之。
復次置鬼為第六宿，屬歲星天。歲星之子，姓炮波那毘。其性溫和，樂修善法。其有三星，猶如諸佛胸滿相。一日一夜，行三十時。屬鬼宿者，亦以糠米華和蜜祭之。
復次置柳為第七宿，屬於蛇天。即姓蛇氏。止有一星，如婦人黶。一日一夜，行十五時。屬柳星者，祭用乳糜。
右此七宿儅於東門。
復次置南方第一之宿，名曰七星，屬於火天。姓賓伽耶尼。其有五星形如河岸。一日一夜，行三十時。屬七星者，宜用糠米烏麻作粥祭之。
復次置張為第二宿，屬福德天。姓瞿曇彌。其星有二，形如脚跡。一日一夜，行三十時。屬張宿者，將毘羅婆菓以用祭之。
復次置翼為第三宿，屬於林天。姓憍陳如。其有二星，形如脚跡。一日一夜，行十五時。屬翼星者，用青黑豆煮熟祭之。
復次置軫為第四宿，屬沙毘梨帝天。姓迦遮延，蠍仙人子。其星有五，形如人手。一日一夜，行三十時。屬軫星者，作莠稗飯而以祭之。
復次置角為第五宿，屬喜樂天。姓質多羅延尼，乾闥婆子。止有一星，如婦人黶。一日一夜，行十五時。屬於角者，以諸華飯而用祭之。
復次置亢為第六宿，屬摩妬羅天。姓迦旃延尼。其有一星如婦人黶。一日一夜行十五時。屬亢星者。當取菉豆和蘇蜜煮以用祭之。
復次置氏為第七宿。屬於火天。姓些吉利多耶尼。一日一夜，行三十五時。屬氏宿者，取種種華作食祭之。
右此七宿儅於南門。
次復置西方第一之宿，其名曰房，屬於慈天。姓阿藍婆耶尼。房有四星，形如瓔珞。一日一夜，行三十時。屬房宿者，以酒肉祭之。
次復置心為第二宿，屬帝釋天。姓羅延那。心有三星，形如大麥。一日一夜，行十五時。屬心星者，以糠米粥而用祭之。
次復置尾為第三宿，屬獵師天。姓迦遮耶尼。尾有七星，形如蠍尾。一日一夜，行三十時。屬尾星者，以諸菓根作食祭之。次復置箕為第四宿，屬於水天。姓模叉迦栴延尼。箕有四星，形如牛角。一日一夜，行三十時。屬箕宿者，取尼拘陀皮汁祭之。
次復置斗為第五宿，屬於火天。姓模伽邏尼。斗有四星，如人拓地。一日一夜，行四十五時。屬斗宿者，以糠米華和蜜祭之。
次復置牛為第六宿，屬於梵天。姓梵嵐摩。牛有三星，形如牛頭。一日一夜，行於六時。屬牛宿者，以醍醐飯而用祭之。
次復置女為第七宿，屬毘紐天。姓帝利迦遮耶尼。女有四星，如大麥粒。一日一夜，行三十時。屬女宿者，以鳥肉祭之。
右此七宿儅於西門。
次復置北方第一之宿，名為虛星。屬帝釋天，娑婆天子。姓憍陳如。虛有四星，其形如鳥。一日一夜，行三十時，屬虛星者，煮烏豆汁而用祭之。
次復置危為第二宿，屬多羅拏天。姓單那尼。一日一夜，行十五時。屬此危宿者，以糠米粥而用祭之。
次復置室為第三宿，屬蛇頭天，蠍天之子。姓闍都迦尼拘。室有二星，形如脚跡。一日一夜，行三十時。屬室宿者，以肉血祭之。
次復置壁為第四宿，屬林天，婆婁那子。姓陀難闍。壁有二星，形如脚跡。一日一夜，行四十五時。屬壁星者，以肉祭之。
次復置奎為第五宿，屬富沙天，姓阿瑟吒排尼。奎有一星，如婦人黶。一日一夜，行三十時。屬奎宿者，以酪祭之。
次復置婁為第六宿，屬乾闥婆天。姓阿含婆。婁有三星，形如馬頭。一日一夜，行三十時。屬婁星者，以大麥飯并肉祭之。
次復置胃為第七宿，屬閻摩羅天。姓跋伽毘。胃有三星，形如鼎足。一日一夜，行四十時。屬胃宿者，以糠米烏麻及以野棗而用祭之。
右此七宿儅於北門。
此二十八宿，有五宿行四十五時，所謂畢、參、氐、斗壁等。二十八宿言義廣多，難得深趣。不具宣。我今略說是宿時，同聞諸天皆悉歡喜。爾時佉盧瑟吒仙人於大眾前合掌說言：如是安置日月年時。大小星宿，何者名為有六時耶？答曰：正月二月名暄暖時，三月四月名種作時，五月六月名求降雨時，七月八月名物欲熟時，九月十月名寒凍之時，十一月十二月合此。十二月，大雪之時。是十月分為六時。又大星宿其數有八：所謂歲星、熒惑星、鎮星、太白星、辰星、日星、月星、荷邏候星。又小星宿有二十八，所謂從前昴至胃諸星是也。我作如是次第安置，汝等皆得見聞。於意云何？爾時一切天、人、仙人、阿脩羅、龍及那羅等皆悉合掌，咸作是言：如今天仙於天人間最為尊重，乃至諸龍及阿脩羅無能勝者，智慧慈悲最為第一。於無量劫不忘憐愍一切眾生，故獲福報。一切天悉人之間無有如是智慧之者。如是法用更無眾生能作是法。皆悉隨喜，安樂我等。善哉大德，安隱眾生。是時佉盧瑟吒仙人復作是言：此十二月一年始終，如此方便，大小星等，剎那時法，皆已說竟。又復安置四天大王於須彌四方面所，各置一王。是諸方所各饒眾生。是時一切大眾皆稱善哉，歡喜無量。是時天、龍、夜叉、阿脩羅等日夜供養。復於後過無量世，更有仙人，名伽力出現於世。後更別說，置於星、宿、小、大月法、時節要略。
今且列二十八宿所屬不同，各有靈衛。故大集經云：爾時佛告娑婆世界主大梵天、王釋提桓因、四天王言：過去天仙云何布置諸宿曜辰，攝護國土，養育眾生？大梵天王等而白佛言：過去天仙分布安置諸宿曜辰，攝護國土，養育眾生。於四方中各有所主。
東方七宿：一者角宿，主於眾鳥；二者亢宿，主於出家求聖道者；三者氐宿。主水生眾生；四者房宿，主行車求利；五者心宿，主於女人；六者尾宿，主洲渚眾生；七者箕宿，主於陶師。
南方七宿：一者井宿，主於金師；二者鬼宿，主於一切國王大臣；三者柳宿，主雪山龍；四者星宿，主巨富者；五者張宿，主於盜賊；六者翼宿，主於商人；七者軫宿，主須羅吒國。
西方七宿：一者奎宿，主行船人；二者婁宿，主於商人；三者胃宿，主於婆樓迦國；四者昴宿，主於水牛；五者畢宿，主一切眾生；六者觜宿，主鞞提訶國；七者參宿，主於剎利。
北方七宿：一者斗宿，主澆部沙國；二者牛宿，主於剎利及安多鉢竭那國；三者女宿，主鴦伽摩伽陀國；四者虛宿，主那遮羅國；五者危宿，主著華冠；六者室宿，主乾陀羅國、輸盧那國及諸龍蛇腹行之類；七者壁宿，主乾闥婆善樂者。大德婆伽婆，過去天仙如是布置四方諸宿，攝護國土，養育眾生。
爾時佛告梵王等言：汝等諦聽。我於世間天人仙中，一切知見最為殊勝。亦使諸曜辰攝護國土，養育眾生。汝等宣告令彼得知。如我所分國土眾生，各各隨分攝護養育。分國多少，各屬二十八宿。
問曰：此之諸星形量大小云何？答曰：依增一阿含經云：大星一由旬，小星二百步。樓炭經云：大星圍七百里，中星四百八十里，小星二十里。星是諸天宮宅。瑜伽論云：諸星宿中，其星大者十八拘盧舍，其中者十拘盧舍，最小者四拘盧舍。
述曰：若依內經，此諸星宿並是諸天宮宅。內有天住。依報所感，福力光現。若依俗書，即云是石。故宋時星落，殞星如石。或云非星，是天河石落。故俗書云：天河共地河相連，故河內時有石落。如須彌象圖山經云：天空有河，名耶摩羅，於虛空中行，久有大石小砂。時有漏失，即執為星。此非正經，是俗所造，妄述流行，非是佛說。
唐貞觀十八年十月丙申後，汾州、并州文水縣兩界，天大雷震，空中雲內落一石下，大如雉觜，脊高腹平。其文水縣丞張孝靜共汾州官同奏。當時西域摩伽陀菩提寺長年師來到西京，內外博知。
勅問，答云：是龍食。二龍相諍，故落下如石。准此而言，何必天落即云是星。夫遙天之物，非凡度量。令人難知，莫若天地。俗云：天為精氣，日為陽精，星為萬物之精。儒教所安也。星有墜落，乃為石矣。精若是石，不可有光。性又質重，何所繫屬！一星之徑，大者百里。一宿首尾，相去數萬。百里之物，數萬相連，闊狹從斜，常不盈縮。又星與日月，光色同耳，但以大小差別不同。然而日月又當石耶？石既牢蜜，鳥兔焉容。石在氣中，豈能獨運。日月辰宿，若皆是氣，氣體輕浮，當與天合。往來環轉，不得背違。其間遲疾，理寧一等！何故日、月、五星、二十八宿各有度數，移動不均？寧當氣墮，忽變為石！地既滓濁，法應沈厚。鑿土得泉，乃浮水上。積水之下，復有何物？江河百谷，從何處生？東流到海，何為不溢？歸塘尾閭，渠何所到？沃焦之石，何氣所然？潮約去還，誰所節度？天漢懸指，那不散落？水性就下，何故上騰？天地初開，便有星宿，九州未畫，列國未分，翦疆區野，若為躔次？封建以來，誰所制割？國有增減，星無進退，災祥禍福，就中不差。懸象之大，列星之夥，何為分野，止繫中國？昴為旄頭，匈奴之次，西胡、東夷、彫趾、交趾，獨棄之乎？以此而求，迄無了者。豈得以人事尋常，抑必宇宙之外乎！
凡人所信，惟耳與目。自此之外，咸致疑焉。儒家說天，自有數義。或渾或蓋，乍穹乍安。計極所周，苑維所屬。若有親見，不容不同。若所測量，寧足依據。何故信凡人之臆說，疑大聖之妙旨，而欲必無恒沙世界，微塵數劫乎！而鄒衍亦有九州之談，山中人不信有魚大如木，海上人不信有木大如魚。漢武帝不信弦膠，魏人不信火布。胡人見錦，不信有蟲食樹吐絲所成。吳人身在江南，不信有千人氈帳。及來河北，不信有二萬石船。皆實驗也。如世有祝師及諸幻術，猶能履火蹈刃，種瓜移井。倏忽之間，千變萬化。人力所為，尚能如此，何妨神通感應，不可思量。寶幢百由旬，座化成淨土，踊生妙塔乎！
又王玄策西國行傳云：王使顯慶四年至婆栗闍國。王為漢人設五女戲，其五女傳弄三刀，加至十刀。又作繩伎，騰虛繩上，著履而擲。手弄三仗刀楯槍等種種關伎。雜諸幻術，截舌抽腸等。不可具述。
依起世經云：佛告諸比丘：日天宮殿縱廣正等五十一由旬，上下亦爾。以二種物成其宮殿。正方如宅，遙看似圓。何等為二？所謂金及玻。一面兩分皆是天金成，清淨光明。一面一分是天玻成，淨潔光明。有五種風吹轉而行。何等為五？一名為持，二名為住，三名隨順轉，四名波羅呵迦，五名將行。彼日天宮之前別有無量諸天於前而行。行時各常受樂，皆名牢行。又日宮殿中有閻浮檀金以為妙輦，輿高十六由旬，方八由旬，莊嚴殊勝。天子及眷屬在彼輦中，以天五欲具足受樂。日天子身壽五百歲。子孫相承，皆於彼治。宮殿住持，滿足一劫。日天身光出照於輦。輦有光明，復照宮殿。光明相接，出已照曜，遍四大洲及諸世間。日天身輦及宮殿有一千光明，五百光明傍行而照，五百光明向下而照，日天宮殿常行不息。六月北行，於一日中漸移北向六俱盧舍，未曾暫時離於日道。六月南行，亦一日中漸移南向六俱盧舍，不差日道。日宮殿六月行時，月天宮殿十五日中亦行爾許。
如起世經云：佛告比丘：月天子宮殿，縱廣正等四十九由旬。四面垣牆，七寶所成。月天宮殿純以天銀天青瑠璃而相間錯。二分天銀清淨無垢，光甚明曜。餘之一分天青瑠璃，亦甚清淨。表裏映徹，光明遠照。亦為五風攝持而行。月天宮殿依空而行，亦有無量諸天宮殿引前而行，恒受快樂。於此月殿亦有大輦，青瑠璃成。輿高十六由旬，廣八由旬。月天子身與諸天女，在此輦中。以天種種五欲功德，和合受樂，隨意而行。彼月天年月壽五百歲，子孫相承，皆於彼治。然其宮殿住於一劫。彼月天子身分光明，照彼青輦。其輦光明，照月宮殿。月宮殿光照四大洲。彼月天子有五百光向下而照，有五百光傍行而照。是故月天名千光明，亦復名為涼冷光明。
又何因緣月天宮殿漸漸現耶？佛答：此月三因緣：一、背相轉。二、青身諸天形服瓔珞一切悉青，常半月中，隱覆其宮。以隱覆故，月漸而現。三、從日天宮殿有六十光明，一時流出，障彼月輪。以是因緣漸漸而現。
復何因緣，是月宮殿圓淨滿足？亦三因緣故令如是：一、爾時月天宮殿面相轉出。二、青色諸天一切皆青，當半月中隱。於十五日時形最圓滿，光明熾盛。譬如於多油中然火熾炬，諸小燈明皆悉隱翳。如是月宮十五日時能覆諸光。三、復次日宮殿六十光明一時流出，障月輪者。此月宮殿十五日時圓滿具足，於一切處皆離翳障。是時日光不能隱覆。復何因緣月天宮殿於黑月分第十五日，一切不現？此月宮殿於黑月分十五日最近日宮。由彼日光所覆翳故，一切不現。復何因緣，名為月耶？此月宮殿於黑月分一日已去，乃至月盡，光明威德漸漸減少。以此因緣名之為月。復何因緣，月宮殿中有諸影現？此大洲中有閻浮樹。因此樹故，名閻浮洲。其樹高大，影現月輪。又瑜伽論云：由大海中有魚鼈等影現月輪故，於其內有黑相現。
依起世經云：復何因緣，夏時生熱？佛言：日天宮殿六月之間向北行時，一日常行六俱盧舍，未曾捨離日所行道。但於其中有十因緣，所有光明照觸彼十種山，令其生熱。復何因緣有諸寒冷？日天宮殿六月已後，漸向南行。復有十二因緣，能生寒冷。於須彌山，佉提羅迦山二山之間，有須彌海，闊八萬四千由旬，周迴無量。其中眾華悉皆遍滿，香氣甚盛。日天光明照觸彼海，此是第一寒冷因緣。第二、伊沙陀羅山。第三、游乾陀山。第四、善現山。第五、馬片頭山。第六、尼民陀羅山。第七、毘那耶迦山。第八、輪圍大山。第九、閻浮洲中所有諸河流行之處，日天照觸，故有寒冷。第十、瞿陀尼洲諸河倍多。第十一、弗婆提諸河倍。第十二、欝單越諸河倍多。此之十二諸河流水，日天光明照觸寒冷。又立世阿毘曇論：問言：云何冬寒？云何春熱？云何夏時寒熱？是冬時水界最長未減盡時，草木由濕未萎乾時，地大濕滑，火大向下，水界上升。所以知然，深水最暖，淺水則冷。寒節已至日行路，照炙不久。陽氣在內，食消則速。以是事故，冬時則寒。云何春熱？時水界長起減已盡，草木乾萎，地已燥圻。水氣向下，火氣上升。何以知然？深水則冷，淺水則熱。冬時已過日行內路，照炙則久。身內火羸故春熱。云何夏時冷熱？是大地八月日中恒受照炙，大雲降雨之所灑散，地氣蒸欝。若風吹時，蒸氣消已，是時則寒。若風不起，是時則熱。是故夏中有時寒熱。
又起世經云：以何因緣有諸河水流於世間？佛告比丘：以有日故有熱，有熱故有炙，有炙故有蒸，有蒸故有汗濕。以汗濕故一切山中汗流為水，以成諸河。
依長阿含經云：劫初長成時，天地大闇。有大黑風吹大海水開，取日以照天下。著須彌半，安日道中行。旋繞四天下，照燭眾生。
又起世經云：爾時世間便成黑暗，是時忽然出生日月及諸星宿，便有晝夜年歲時節，爾時日天昇大宮殿，從東方出，繞須彌山半腹而行，於西方沒已，還從東出。爾時眾生復見日天從東方出，各相告言：諸仁者還是日天光明宮殿再從東出，右繞須彌，當於西沒。第三見已，亦相語言：是天光明流行此也。故有如是名字出。
又智度論云：日月方圓五百由旬，而今所見不過如扇。處處經云：佛語阿難：人眼所見，知四十二萬由旬，人眼所見。
又立世阿毘曇云：云何為夜？云何為晝？因日故夜，因日故晝。欲界者自性黑暗。日光隱故，是則為夜。日光顯故，是則為晝。
又起世經云：佛告諸比丘：若閻浮洲日正中時，弗婆提洲日則始沒，瞿耶尼洲日則初出，欝單越洲正當半夜。若瞿耶尼洲日正中時，此閻浮洲日則始沒，欝單越洲日則初出，弗婆提洲正當半夜。若欝單越洲日正中時，瞿耶尼洲日則始沒，弗婆提洲日則始出，閻浮洲中正當半夜。若弗婆提洲日正中時，欝單越洲日則始沒，閻浮洲中日則初出，瞿耶尼洲正當半夜。
佛告比丘：若閻浮洲人所謂西方，瞿耶尼人以為東方。瞿耶尼人所謂西方，欝單越人以為東方。欝單越人所謂西方，弗婆提人以為東方。弗婆提人所謂西方，閻浮洲人以為東方。南北二方亦復如是。
依立世阿毘曇論云：云何黑半？云何白半？由日黑半，由日白半。日恒逐月行，一一日相近四萬八千八十由旬。日日相離，亦復如是。若相近時，日日月圓被覆三由旬又一由旬三分之一。以是事故，十五日月被覆則盡，是日黑半圓滿。日日離月亦四萬八千八十由旬。月日日開三由旬又一由旬三分之一。以是事故，十五日月則開淨圓滿。世間則名白半圓滿。日月若最相離行，是時月圓。世間則說白半圓滿。日月若共一處，是名合行，世間則說黑半圓滿。若日隨月後行，日光照月光。月光麁故，被照生影。此月影還自翳月，是故見月後分不圓。以是事故，漸漸掩覆。至十五日覆月都盡。隨後行時，是名黑半。若日在月前行，日日開淨，亦復如是。至十五日具足圓滿。在前行時，是名白半。
又起世經：問言：復有何因緣於冬分時夜長晝短？佛答比丘：日天宮殿過六月已，漸向南行，每於一日移六拘盧奢，無有差失。當於是時，日天宮殿在閻浮洲最極南垂。地形狹小，日過速疾。以此因緣於冬分時晝短夜長。復何因緣於春夏時晝長夜短？佛答云：日天宮殿過六月已，漸向北行。每一日中移六俱盧奢，無有差失，異於常道。當於是時在閻浮洲處中而行。地寬行久，所以晝長。以此因緣，春夏晝長，夜分短促。
智度論云：如阿鞞跋致品中所說：日月歲節者，日名從旦至旦初分、中分、後分。夜亦有三分。一日一夜有三十時。春秋分時，十五時屬晝，十五時屬夜。餘時增減。若五月至，晝十八時，夜十二時。十一月至，夜十八時，晝十二時。一月或三十日半，或三十日，或二十九日半，或二十七日半。有四種月：一者日月，二者世間月，三者月月，四者星宿月。日月者，三十日半。世間月者，三十日。月月者，二十九日加六十二分之三十。星宿月者，二十七日加六十分之二十一。閏月者，從日月世間月二事中出，是名十三月。或十三月名一歲，是歲三百六十六日，周而復始。菩薩知日中分時，前分已過，後分未生，中分無住處，無相可取。日分空空，無所有到。三十日時，二十九日減，云何和合成日？月無故云何和合而為歲？以是故，佛言世間法如幻如夢，但是誑心法。菩薩能知世間日月歲和合，能知破散無所有，是名巧分別。
依起世經云：於世間中有四種雲：一白，二黑，三赤，四黃。此四雲中若白色雲者，多有地界。若黑色雲者，多有水界。若赤色雲者，多有火界。若黃色雲者，多有風界。有雲從地上昇在虛空中一俱盧奢。二三乃至七俱盧奢住。或復有雲上虛空中一由旬。乃至七由旬住。或復有雲上虛空中百由旬。乃至七百由旬住。或復有雲從地上虛空千由旬。乃至七千由旬住。乃至劫盡。
長阿含經云：劫初時有雲得至光音天。
依起世經云：佛告諸比丘：或有外道來問汝，云何因緣故虛空中有是聲耶？汝應答云：有三因緣，更相觸故，雲聚空中有音聲出。何者為三？一、雲中風界與地界相觸著故，便有聲出。二、於雲中風界與彼水界相觸著故，即便聲出。三、於雲中風界與彼火界相觸著故，即便聲出。所以者何？譬如樹枝相揩，即有火出。此亦如是。
依起世經云：佛告諸比丘：或有外道來問汝，云何因緣故虛空中忽生電光？汝應答云：有二因緣，雲中出電。何等為二？一、東方有電名曰無厚，南方有電名順流，西方有電名墮光明，北方有電名曰百生樹。二者、或有一時東方所出無厚大電，與彼西方墮光明電相觸相對相磨相打。以如是故，從彼虛空雲聚之中出生大明，名曰電光。或復南方順流大電與彼北方百生樹大電相觸相對相磨相打。以如是故出生電光。譬如兩木，風吹相著，忽然火出，還歸本處。
依分別功德論云：雨有三種：一天雨，二龍雨，三阿脩羅雨。天雨細霧。龍雨甚麁。喜則和潤，瞋則雷電。阿脩羅為共帝釋鬪，亦能降雨。麁細不定。
如起世經云：佛告諸比丘：有五因緣能障礙雨，令占師不測，增長迷惑，記天必雨而更不雨。何者為五？一、於虛空中雲興，雷作伽茶伽茶、瞿厨瞿厨等聲。或出電光，或復有風吹冷氣。至如是種種皆是雨相。諸占察人及天文師等，悉剋此時必當降雨。爾時羅睺阿脩羅王從其宮出，便以兩手撮彼雨雲，擲置海中。此是第一雨障因緣，占者不知，而竟不雨。第二、有時虛空起雲，雲中亦作伽茶等聲，亦出電光，復有風吹冷氣來時。占者見相，剋天降雨。爾時火界增上力生，即於其時雨雲燒滅。此名第二雨障因緣，占者不知，而遂不雨。第三、有時虛空中起雲，雲中亦作伽荼等聲，亦出電光，復有風吹冷氣來時，占者見已，記天必雨。以風界增上力生，則吹雲擲置於彼迦陵伽磧中，或置諸曠野中，或置摩連那磧地。此名第三雨障因緣。占者不知，而遂不雨。第四、有諸眾生為放逸污清淨行故，天不依時雨。第五、為閻浮提人有不如法慳貪嫉妬邪見顛倒故，天則不雨。以此因緣相師迷惑，占雨不定。
增一阿含經云：日月有四重翳，使不得放光明。何等為四？一者雲，二者風塵，三者煙，四者阿須倫。使覆日月不得放光明。比丘亦有四結覆蔽人心，不得開解。一者欲結，二者瞋恚，三者愚癡，四者利養。覆蔽人心不得開解。
四分律亦有四種喻同前：一者婬欲，二者飲酒，三者捉錢寶，四者邪命。有此四法亦令佛法不明了故。
頌曰：
火氣上升煙，雲氣靆崿雲。
神龍吐津霧，揚埃坋人塵。
酒為放逸門，婬為生死源。
金銀生患重，邪命壞戒根。
依佛般泥洹經云：阿難叉手問佛：欲知地動幾事？佛語阿難：有三因緣：一、為地倚水上，水倚於風，風倚於空。大風起則水擾，水擾則地動。二、為得道沙門及神妙天，欲現感應，故所以地動。三、為佛力。自我作佛前後，已動三千日月，萬二千天地，無不感發。天人鬼神多得聞解。
又大方等大集念佛三昧經云：一切大地六種震動：一、動遍動、等遍動，二、震遍震、等遍震，三、涌遍涌、等遍涌，四、吼遍吼、等遍吼，五、起遍起、等遍起，六、覺遍覺、等遍覺。是六各三，合十八相。如是東涌西沒，西涌東沒，南涌北沒，北涌南沒，中涌邊沒，邊涌中沒。
又立世阿毘曇論云：佛告富樓那：復有大神通威德諸天，若欲震動大地，即能令動。若諸比丘有大神通及大威德，觀地大相令小，小相令大。欲令地動，亦能震動。令地動有風，名鞞嵐婆。此風常吹，俱動不息。風力上升，有風下吹，亦有傍動。是風平等，圓轉相持。
又智度論云：地動有四種：一火，二龍，三金翅鳥，四天二十八宿等。又諸羅漢諸天等亦能地動。
又增一阿含經云：佛在舍衛城，告諸比丘：有八因緣而地大動。此地深六十八千由延，為水所持，水依虛空。或復是時虛空風動而水亦動。水動，地便大動。是初動也。若比丘得神足，所欲自在，觀地如掌，能使地大動。是二動也。若復諸天有大神足，有大威力，能使地動。是三動也。若復菩薩在兜術天，欲降神下生，是時地動。是四動也。若菩薩自知在母胎中，地為大動。是五動也。若菩薩知滿十月，當出母胎，地為大動。是六動也。若菩薩出家於道場坐，降伏魔怨，終成等覺，地為大動。是七動也。若未來於無餘涅槃界而般涅槃，地為大動。是八動也。
述曰：自下略敘俗書。天地初分，陰陽形變之意，謂有五重：一元氣，二太易，三太初，四太始，五太素。第一元氣者，依河圖曰：元氣無形，匈匈蒙蒙。偃者為地，伏者為天。禮統曰：天地者元氣之所生，萬物之祖。
皇甫士安帝王世紀曰：元氣始萌謂之太初。三五歷紀曰：未有天地之時，混沌如雞子。溟涬始可，濛鴻滋分。歲起攝提，元氣啟肇。
帝系譜曰：天地初起，溟涬濛鴻。即生天皇，治萬八千歲，以木德王。
列子曰：夫有形者生於無形，則天地安從生。故有太易，有太初，有太始，有太素。變而為一，一變而為七，七變而為九。九者，變之究也，乃復變而為一。一者，形變之始也。清輕者上為天，濁重者下為地。沖和氣者為人。故天地含精，萬物化生也。故易上繫曰：易有太極，是生兩儀。兩儀生四象，四象生八卦，八卦定其吉凶也。
春秋感精符曰：人主與日月同明，四時合信。故父天、母地、兄日、姊月。春秋說題辭曰：天之為言填也。居高理下，為人經群陽精也。含為太一，分為殊名。故立字一大為天。
春秋繁露曰：天有十端。天為一端，地為一端。陽為一端，陰為一端。土為一端，人為一端。金為一端，木為一端。水為一端，火為一端。凡十端。天亦喜怒之氣，哀樂之心，與人相副。以類合之，天人一也。春喜氣故生，秋怒氣故殺。夏樂氣故養，冬哀氣故藏。四者天人同有之。爾雅曰：穹蒼，蒼天也。春為蒼天。夏為昊天。秋為旻天。冬為上天。廣雅曰：天圓廣南北二億三萬三千五百里七十五步，東西短減四步。周六億十萬七百里二十五步。從地至天一億一萬六千七百八十一里半。下度之厚與天高等。
孝經周天七衡六間曰：周天有七衡，而六間者，相去萬九千八百三十三里三分里之一，合十一萬九千里。從內衡以至中衡，從中衡以至外衡，各五萬九千五百里。
洛書甄曜度曰：周天三百六十五度四分度之一。又度為千九百三十二里。則天地相去十七萬八千五百里。論衡曰：日一日行一度，一度二千里。日晝行千里，舒疾與騏驎之步相類也。
白虎通曰：日行遲，月行疾。日行一度，月行十三度十九分度之七。日月徑千里。又計日行路有其內外。從極北至極南，相去九百九十由旬。經一百八十日，日行從內至外。又經一百八十日，日行從外至內。是故名行。言日行六十里者，由輪大故。日遲天行，以行遲故，唯六十里。是故一年有十二月。六月北行，六月南行。總有三百六十度行路也。
白虎通曰：月所以滿缺何？歸功於日也。三日成魄，八日成光，二八十六轉而歸功晦，至朔旦受符復行也。月有大小何。天左旋，日月右行。日行遲，月行疾。月及日為一月。至二十九日，未及七度，即須三十日。過七度，日不可分，故乍小，明有陰陽，即有閏月。何周天三百六十五度四分度之一。十二月日不匝十二度，故三年一閏，五年再閏也。明陰不足，陽有餘。閏者，陽之餘也。
徐整長歷：日月徑千里，周圍三千里。下於天七千里。尚書者靈曜之：日光照三十萬六千里。又地說書：日月照四十五萬里。
列子曰：孔子東游，見兩小兒辯鬪。問其故，一小兒曰：我以日始出去人近，而日中時遠。一小兒以為日初出時遠，而日中時近也。一兒曰：日初出大如車蓋，及其中纔如槃蓋。此不為遠者小而近者大乎？一小兒曰：日初出滄滄涼涼，及其中如探湯。此不為近者熱而遠者涼乎？孔子不能決也。兩小兒笑曰：孰謂汝多智乎！
桓譚新論曰：余小時聞閭巷言：孔子東遊見兩小兒辯鬪。問其故，一兒曰：我以日始出時近，日中時遠。一兒以日初出遠，日中時近。長水校尉關子楊以為天去人上遠而四傍近。以星宿昏時出東方，其間甚疎相去丈餘。夜半在上視之甚數，相去唯一二尺。日為天陽，火為地陽。地陽上昇，天陽下降。令置火於地，從傍與上診其熱，遠近不同，乃差半焉。日中在上，當天陽之衡，故熱。於始出，從太陽中來，故涼。西在桑榆，大小雖同，氣猶不如清朝也。
論衡曰：夫日月不圓，視若圓者，去人遠也。夫日火精，在地水火不圓，在天火何故獨圓？日月在天猶五星，五星猶列星不圓，光曜若圓。何以明之？春秋之時，星霣宋都，視之如石。石也，不圓。是知日月五星亦不圓也。
論衡曰：儒言日中有三足烏。日者，火也。烏入中焦爛，安得如立。然烏，日氣也。
詩推度災曰：月三日成魄，八日成光。蟾蠩體就，穴鼻始萌。春秋演孔圖曰：蟾蠩，月精也。春秋元命包曰：陰精為月，日行十三度，常詘任而受。受明精在內，故金水內景。河圖始開曰：黃泉之埃，上為青雲。赤泉之埃，上為赤雲。白泉之埃，上為白雲。玄泉之埃，上為玄雲。河圖括地象曰：崑崙山出五色雲氣。
易說卦曰：巽為風，撓萬物者莫疾風。風以動之。河圖帝通紀曰：風者，天地之使也。
爾雅曰：四氣和為通正謂之景風。。南風謂之颽風。東風謂之谷風。北風謂之涼風。西風謂之太風。焚輪謂之頹。扶搖謂之焱。風與火為忳。因風為飄。日出而風為暴。風而雨土為霾。。陰而風為曀。易稽覽圖曰：降陽為風，降陽之動不鳴條。
易說卦曰：震為雷，動萬物者莫大於雷。河圖帝通紀曰：雷，天地之鼓也。
左傳曰：藏氷以時，則雷出震；棄氷不用，則雷不發而震。
春秋元命包曰：陰陽合而為雷。
師曠占曰：春雷始起，其音柏柏。格格其霹靂者，所謂雄雷，旱氣也。其鳴依音，音不大霹靂者，所謂雌雷，水氣也。師曠占曰：春分雨雷有音，如雷非雷，音在地中。其所住者兵起。其下。無雲而雷，名曰天狗，行不出三年，其國凶。
河圖始開圖曰：激陽為雷。
易稽覽圖曰：陰陽和合其電耀。耀也，其光長。春秋元命包曰：陰陽激為電。史記天官書：電者陰陽之動也。
穀梁傳曰：隱公曰霆雷。
爾雅曰：疾雷為霆蜺。說文曰：震，霹靂，振物也。
釋名曰：霹靂，折也。震，戰也。所擊輒破，若攻戰也。異苑曰：沙門釋慧遠捿神廬岳，甞有游龍翔其前。遠公有怒，以石擲中，仍騰躍上昇。有傾風飈燁。公知是龍之所興。登山燒香，會僧齊聲唱偈。於是霹靂迴向投龍之石，雲雨乃除。異苑曰：乞伏虜凶虐暴惡，嘗中霹靂，其挺引身出外，題背四字，表其凶匿。國少時為涉去所棄。
頌曰：
日月長懸，天曜常暉。晝金夜玉，
孰與玄期。出則晃朗，沒已還晞。
虧盈隱顯，晦朔旋璣。星辰列位，
福壽靈威。聖人建立，隨業增徽。
雲龍相會，升降分離。擊動雷電，
寒暑應時。
夫論天報，識復豐華。服玩光新，身形輕妙。而自在天上更是魔王，無想定中翻為外道。四空之頂，邪執不輕，六欲之間，迷惑殊重。不能受持般若，供養涅槃。憍慢轉增，我人逾盛。所以頭華萎顇，腋汗流衿，寶殿歇光，羅衣聚膩。憑斯淨心，悉皆懺蕩。普為四王、忉利、兜率、燄摩、化樂、他化、梵王、梵輔、光音、遍淨、廣果、那含、不煩、不熱、善見、善現、空處、識處、不用處、非非想處，乃至橫窮他界，竪極上天；或復端坐華臺，動逾劫數；凝神玉殿，一視千年。願令自然之服，不離身形；善法之堂，永蒙游觀。絕生離之病，無戰陣之勞。長謝五衰，常豐七寶。色像端嚴，容儀煒燁，永離苦因，清昇樂果也。
問曰：云何名六趣？依毘曇論云：趣者名到。亦名為道。謂彼善惡業因道，能運到其生趣處，故名為趣。亦可依所造之業趣彼生處。故名為趣。有趣者歸向之義。謂所造業能歸向於天乃至地獄也。
問曰：唯有此六趣定，更有餘道耶？答曰：且據一家不增減說。若依樓炭經中，亦說九道眾生共居。一、菩薩道，二、緣覺道，三、聲聞道。帖前六道，以凡聖同居，為欲相化也。天者如婆沙釋名：光明照曜，故名為天。又天者，顛也。顛謂上顛。萬物之中，唯天在上，故名顛也。又天者，顯也。顯謂高顯。萬物之中，唯天獨高，在上顯覆，故名顯也。
問曰：何故彼趣名天？答曰：於諸趣中彼最勝最樂最善妙最高，故名天趣。有說先造作增上身語意妙行，往彼生彼，令彼相續，故名天趣。有說光明增故名天，以彼自然光常照晝夜故。聲論者說：能照故名天，以現勝果照了先時所修因故。復次戲樂故名天，以常游戲受勝樂故。
問曰：諸天形相云何？答曰:其形上立。
問曰:語言云何答曰:皆作聖語。
又立世阿毘曇論云:天名提婆。謂行善因於此道生，故名提婆。今略論諸天報身之相。所謂諸天皆無骨肉，亦無大小便利不淨。身放光明，無別晝夜。報得五通，形無障礙。故正法念經云：譬如一室然五百燈，光明不相逼迫。諸天手中置五百天，亦復如是，不窄不妨。
又彼經云：彼夜摩天或有一百或有一千，共聚在一蓮華鬚同坐，不妨不隘不窄，以善業故，自業力故。
又智度論云：第三遍淨天六十人坐一針頭而聽法，不相妨礙。
又正法念經云：爾時夜摩天王為諸天說偈云：
若人心念佛，是名善命人。
不離念佛故，是為命中命。
若人心念法，是名善命人。
不離念法故，是為命中命。
若人心念僧，是名善命人。
不離念僧故，是為命中命。
又：夜摩天中有三大士，常為放逸諸天而演說法。何等為三？一者夜摩天王牟修輪陀菩薩，二者善時鵝王菩薩，三者種種莊嚴孔雀王菩薩。是三大士常為利他而演說法，或有令得聲聞菩提，或有令得緣覺菩提、
今述諸經具明諸天趣苦。光明色界無色界苦。上界雖勝，仍有微苦。故成實論云：上二界中雖無麁苦，而有微細苦。何以知之？四禪中說有行立臥。隨有四故，應有苦。又色界有眼、耳、身識，即此識中所有諸受，名為苦樂。從一威儀。求一威儀。求一威儀故，知有苦。又無理解，愛著已報。失時大苦。如經中說：唯得道者將命終時無憂苦色。今既是凡，寧無憂喜。論中無苦者，以苦相微故，說言無。如食少鹽，故言無鹽。非是一向唯樂無苦。由上界樂行寂滅不著，不能發起麁貪恚瞋，故名無苦無樂。又無刀杖等苦，故言無苦。非無微苦。故涅槃經云：世間雖有上妙清淨園林，然死屍處中則為不淨。眾共捨之，不生愛著。色界亦爾。雖復淨妙，以有身故，諸佛菩薩悉共捨之。若不作此觀，名不修身。故知有苦。
又法句喻經云：有四比丘坐於樹下，共相問言：一切世間何者最苦？一人言：天下之苦，無過婬慾。一人言：世間之苦，無過飢渴。一人言：世間之苦，無過瞋恚。一人言：天下之苦，莫過驚怖。共諍苦義，紛紜不止。佛知其言，往到其所，問諸比丘：向論何事？即起作禮，具白所論。佛言：比丘，汝等所論，不究苦義。天下之苦，莫過有身。飢渴、寒熱、瞋恚、驚怖、色欲、怨禍，皆由於身。夫身者，眾苦之本，患禍之元。勞心極慮，憂畏萬端。三界蠕動，更相殘害。吾我縛著，生死不息，皆由身與。欲願離世苦，當求寂滅。攝心守正，泊然無想，可得泥洹，此最為樂。故知未得聖智，滅此三界之身，當非苦耶？
問曰：色界有身，有苦可爾。無色無形，苦受何生？答曰：彼報精微，凡小不覩。無其麁礙，非無細色。廣論有無，被在別章。故智度論云：上二界死時退時，生大懊惱，甚於下界。譬如極處，墮摧碎爛。又成實論云：苦樂隨身，至於四禪。憂喜隨心，至於有頂。
問曰：生上天者離惡積善，何故報盡，即入三塗？答曰：凡夫無始已來惡業無窮。一日貪瞋，尚受千形。況惡既多，暫伏結生。報福既盡，昔業時熟，還墮三塗。何所致惑！故成實論云：人在色無色界，謂是涅槃。臨命盡時，見欲色中陰，即生邪見，謂無涅槃，謗無上法。當知彼中有不善業。又智度論云：非有想非無想天中死，墮阿鼻地獄中。故知三界輪轉皆苦。
第三明欲界諸天苦者，謂彼天中鬪戰之時，遞相加害，身心俱苦。若割股節，斷而復生。斬首截腰，則有死苦。如毘曇說：欲界諸天有十業道離不律儀。雖天不害天，而害餘趣。亦有截手截足，斷而還生。若斬首則死。展轉相奪，乃至十業道皆有。
又福欲盡時，五衰相現，則大憂惱。故涅槃經云：天上雖無大苦惱事，然其身體柔軟細滑，見五相時，極受大苦。如地獄苦，等無差別。如和毒藥，初美後苦。故正法念經偈云：
如蜜和毒藥，是則不可食。
天樂亦加是，退沒時大苦。
業盡懷憂惱，捨離諸天女。
退時大苦惱，不可得譬喻。
善業欲盡時，如燈焰欲滅。
不知何所趣，心生大苦惱。
天上欲退時，心生大苦惱，
地獄眾苦毒，十六不及一。
一切諸焰輪，愛力之所作。
愛鎖縛眾生，至諸險惡道。
三界如轉輪，業繫輪不斷。
是故捨愛欲，離欲得涅槃。
又涅槃經云：雖復得梵天之身，乃至非想非非想天，命終之時，還墮三惡道中。雖為四天王乃至他化自在天身。命終生於畜生道中，或為師子、虎、兕、豺、狼、象、馬、牛、驢等。故知天報盡時，其身大苦。既有斯難，即須披誠，疏條此業，懺令伏滅。若人造罪，受報盡已，後時修善，設生天上，由昔餘殃，天中微受。故正法念經云：若於先世有偷盜業，爾時自見諸天女等奪其所著莊嚴之具，奉餘天子。若於先世有妄語業，諸天女等聞其所說生顛倒解，謂其惡罵。若於先世以酒施於持戒之人，或破禁戒而自飲酒，或作麴釀；臨命終時，其心悶亂。失於正念，墮於地獄。若於先世有殺生業，壽命短促，速疾命終。若於先世有邪婬業，見諸天女皆悉捨已，共餘天子，互相娛樂。是則名曰五衰相也。以其持戒五種缺故，業網所縛，受此業報。又：天帝釋復觀業果，於殿中叫喚大地獄十八隔處，殺生、偷盜、邪婬、妄語業，墮此地獄，具受眾苦。從地獄出，生餓鬼中，壽命長遠。從餓鬼中死，生畜生中，互相殘害。從畜生中死，若生人中，身色憔悴，無有威德。若有餘業，得生天中，身量形貌，皆悉減劣。一切眾寶莊嚴之具，光明微少。不為天女之所愛敬。天女背叛，捨至餘天。智慧薄少，心不正直。為餘天子之所輕笑。若諸天眾與阿修羅鬪戰之時，為他所殺，以餘業故。
依新婆沙論云：諸天中將命終位，先有二種五衰相現：一小，二大。云何名為小五衰相？一者、諸天往來轉動，從嚴身具出五樂聲，善奏樂人所不能及。將命終位，此聲不起。有說;復出不如意聲。二者、諸天身光赫奕，晝夜相照，身無有影。將命終時，身光微昧。有說。全滅身影便現。三者、諸天膚體細滑，入香池浴，纔出水時，水不著身，如蓮華葉。將命終位，水便著身。四者、諸天種種境界，悉皆殊妙，漂脫諸根，如旋火輪，不得暫住。將命終位，專著一境，經於多時，不能捨離。五者、諸天身力強盛，眼甞不瞬。將命終時，身力虛劣，眼便數瞬。云何為大五衰相？一者、衣服先淨，今穢。二者、華冠先盛，今萎。三者、兩腋忽然流汗。四者、身體欻生臭氣。五者、不樂安住本座。前五衰相現，已或可轉。時天帝釋以有五種小衰相現，不久當有大衰相現，心生怖畏，作是念言：誰能救我如是衰厄，後當歸依。便自了知，除佛世尊，無能救護。尋詣佛所，求哀請救。佛為說法，便得見諦。令彼衰相，一時皆滅。故於佛前歡喜踊躍，作諸愛語，說此伽他曰：
大仙應當知，我即於此座，
還得天壽命，唯願尊憶持。
又折伏羅漢經云：昔忉利天宮有一天，壽命垂盡，有七種瑞現：一項中光滅，二頭上華萎，三面色變，四衣上有塵，五腋下汗出，六身形瘦，七離本座。即自思惟：壽終之後，下生鳩夷那竭國，疥癩母猪腹中作豚。甚預愁苦，不知何計。餘天語言：今佛在此，為眾說法。唯佛能脫卿之罪耳。即到佛所，稽首作禮。未及發問，佛知告曰：一切萬物皆歸無常。汝素所知，何為憂愁。得離豚身，常誦三自歸。如是三日。却後七日，天即壽盡，下生維耶離國作長者家子。在母胞胎，日三自歸。始生墮地，亦跪自歸。其母免身，又無惡露。母傍侍婢，怖而棄走。母亦深怪，謂之熒惑，意欲殺之。父知貴子，令好養之。年向七歲，與其輩類，於道邊戲。遇舍利、目連，兒前作禮。眾聖驚怪，具說天上事。此兒請佛到家，佛為說經。兒及父母內外親屬皆得阿惟越致。此云不退。
夫十惡緣巨，易或心塗；萬善力微，難感靈性。姦心頻發，凶狀屢聞。正法罕逢，教沈道喪。所以一息不追，則萬劫永別；剎那暫隔，則千代長離。良由信毀相競，善惡交侵。愚惑之徒，輕舉邪風；淳正之輩，時遭佞逼。所以教流震旦，六百餘年。崔赫周虐，三被殘屏。禍不放踵，殃及己身。致招感應之徵，善惡之報。是以建安感夢而疾瘳，文宣降靈而病愈。吳王圍寺，舍利浮光；齊主行刑，刀尋刃斷。宇文毀僧而瘡潰，拓拔廢寺而膿流。孫皓溺像而陰疼，赫連兇頑而震死。古今善惡，禍福徵祥，廣如宣驗、冥祥、報應、感通、冤魂、幽明、搜神、旌異、法苑、弘明、經律異相、三寶徵應、聖迹歸心、西國行傳、名僧、高僧、冥報、拾遺等，卷盈數百，不可備列。傳之典謨，懸諸日月。足使目覩，唐猜來惑。故經曰：行善得善報，行惡得惡報。易曰：積善之家，必有餘慶；積惡之家，必有餘殃。信知善惡之報，影響相從。苦樂之徵，猶來相剋。余尋傳記四千有餘，故簡靈驗，各題篇末。若不引證，邪病難除。餘之不盡，冀補茲處。
晉史世光者，襄陽人也。咸和八年，於武昌死。七日，沙門支法山轉小品，疲而微臥，聞靈座上如有人聲。史家有婢，字張信，見世光在座上，著衣帢，具如平生。語信云：我本應墮龍中。支和上為我轉經，曇護、曇堅迎我上第七梵天快樂處矣。護、堅並是山之沙彌已亡者也。後支法山復往為轉大品，又來在座。世光生時以二幡供養，時在寺中。乃呼張信持幡送我。信曰：諾。便絕死，將信持幡俱西北，飛上一青山，如琉璃色。到山頂，望見天門。光乃自提幡，遣信令還。與一青香，如巴豆，曰：以上支和上。信未還，便遙見世光直入天門。信復道而還，倐忽蘇活，亦不復見手中香也。幡亦故在寺中。世光與信於家去時。其六歲兒見之，指語祖母曰：阿郎飛上天，婆為見不？世光後復與天人十餘，俱還其家，徘徊而去。每來必見簪帢，去必露髻。信問之。答曰:天上有冠，不著此也。後乃著天冠，與群天人鼓琴行歌，徑上母堂。信問：何用屢來？曰：我來，欲使汝輩知罪福也。亦兼娛樂阿母。琴音清妙，不類世聲。家人小大，悉得聞之。然聞其聲，如隔壁障，不得親察也。唯信聞之獨分明焉。有頃去。信自送，見光入一黑門。有頃來出，謂信曰：舅在此，日見榜撻，楚痛難勝。省視還也。舅坐犯殺罪。故受此報。可告舅母，會僧轉經，當稍免脫。舅即輕車將軍，報終也晉長安釋慧嵬，不知何人，止長安大寺。戒行澄潔，多栖處山谷，修禪定之業。有一無頭鬼來。嵬神色無變，乃謂鬼曰：汝無頭，便無頭痛之患，一何快哉！鬼便隱形，復作無腹鬼來，但有手足。嵬又曰：汝既無腹，便無五藏之憂，一何樂哉！須臾復作異形。嵬皆隨言遣之。後久時天甚寒雪，有一女子來求寄宿，形貌端正，衣服鮮明，姿媚柔雅。自稱天女。以上人有德，天遣我來，以相慰喻。談欲言，勸動其意。嵬執志貞確，一心無擾，乃謂女曰：吾心若死灰，無以革囊見試。女遂陵雲而逝，顧謂歎曰：海水可竭，須彌可傾，彼上人者秉志堅貞。後以晉隆安三年與法顯俱游西域，不知所終。續有釋賢護，姓孫，涼州人，來止廣漢閻興寺，常習禪為業。又善律行，纖豪無缺。以晉隆安五年卒。臨亡，口出五色光明，照滿寺內。遺言使燒身，弟子行之。既而支節都盡，唯手一指不然。因埋之塔下。
宋侖氏二女，東官曾城人也。是時祖姊妹。元嘉九年，姊年十歲，妹年九歲。里越愚蒙，未知經法。忽以二月八日，並失所在。三日而歸，粗說見佛。九月十五日又失一旬，還作外國語，誦經及梵書。見西域沙門，便相開解。明年正月十五日，忽復失去。田間作人云：見其從風徑飄上天。父母號懼，祀神求福。既而，經月乃反。剃頭為尼，被服法衣，持髮而歸。自說見佛及比丘尼曰：汝宿世因緣，應為我弟子。舉手摩頭，髮因墮落。與其法名，大曰法緣，小曰法綵。臨遣還曰：可作精舍，當與汝經法也。女既歸家，即毀除鬼座，繕立精廬，夜齋誦。夕中每有五色光明，流泛峯嶺，若燈燭。云女曰此後，容止華雅，音制詮正，上京風調不能過也。刺史韋朗就里並迎供養。聞其談說，甚敬異焉。於是溪里皆知奉法。
魏西河石壁谷玄中寺沙門曇鸞，未詳氏族，雁門人。家近五臺山，神迹靈異，怪逸于民。鸞因患氣疾，周行醫療。行至汾川秦陵故墟，入城東門，上望青雲，忽見天門洞開。六欲階位，上下重復，歷然鸞覩。由斯疾愈。後往江南陶隱居處，求覓仙方，冀益長壽。及屆山所，接對欣然。便以仙方十卷，用酬來意。還至浙江，有鮑郎子神者，一鼓涌浪，七日便止。正值波初，無由得渡。鸞便往廟所，以情祈告。必如所請，當為起廟。須臾神即現形，狀如二十，來告鸞曰：若欲渡者，明旦當得。願不食言。及至明晨，濤由鼓怒。纔入船裏，恬然安靜。依斯達到。梁帝見重，因出勅為江神，更起靈廟。後辭帝還魏境，欲往名山，依方修治。行至洛下，逢中國三藏菩提流支。鸞往啟曰：佛法頗有長生不死法，勝此土仙經者乎？支唾地告曰：是何言歟？非相比也！此方何處有長生不死法。縱得長年，少時不死。終輪三有。即以觀經授之曰：此大仙方，依之修行，當得解脫生死，永絕輪迴。後移住汾州北山石壁玄中寺，一心依經，作淨土業。春秋六十有七。臨至終日，幡華幢蓋，高映院宇。香氣蓬勃，音聲繁鬧。預登寺者，並同矚之。以魏興和四年卒於平遙山寺，年六十有七。
魏濟北郡從事椽弦超，字義起。以嘉平中夜獨宿，夢有神女來從之，自稱天玉女，東郡人，姓成公，字知瓊。早失父母，天帝哀其孤苦，遣令下嫁從夫。當其夢也，精爽感寤，嘉其美異，非常人之容。覺寤欽想，若存若亡。如此三四夕，顯然來游。駕輜軿，從八婢，服綾羅綺繡之衣，姿顏容體，狀若飛仙。自言年七十，視之如十五六女。車上有壺榼，清白琉璃五具，飲啖奇異，饌具。遂下酒啖，與義起共飲食。謂義起曰：我天上玉女。見遣下嫁，故來從君。不謂君德宿時感運，宜為夫婦。不能有益，亦不為損。然行來常可得駕輕車，乘肥馬，飲食常得遠味異膳，繒素可得充用不乏。然我神人，不為君子，亦無妬忌之性，不害君婚姻之義。遂為夫婦，贈其詩一篇。其文曰：飄颻浮勃述，曹雲石滋。芝英不須潤，至德與時期。神仙豈虛降，應運來相之。納我榮五族，送我致禍災。此其詩之大較。其文二百餘言，不能悉錄。並注易七卷，占卜吉凶等。義起皆運其旨。作夫婦經七八年，父母為義起取婦之後，分日而嫌，分夕而寢。夜來晨去，儵忽若飛。唯義起見之，餘人不見。雖居闇室，輒聞人聲，常見蹤跡，然不覩其形。後人怪問，漏泄其事。玉女遂便求去，云：我神人也。雖與君交，不願人見。而君性疏漏。我往與君積年交結，恩義不輕，一旦分別，豈不愴恨，勢不得久，各努力。呼侍御人下酒啖。發簶取織成裙衫兩腰，賜與義起。又贈詩一首。把臂告辭，涕泠流離，肅然昇車，去若迅飛。義起憂感積日，殆至委頓。後到濟北魚山陌上西行，遙望曲道頭有一馬車，似知瓊。馳前到，果是玉女也。遂披帷相見，前悲後喜。控左授接，同乘至洛，遂為室家，剋復舊好。至于太康中猶在，但不日日往來。每於三月三日、五月五日、七月七日、九月九日、旦十五日，輒下往來，經宿而去。張茂先為作神女賦。
梁蜀郡龍淵寺沙門慧韶，姓陳，本頴川太丘人。少欲多智，聰敏不群，春秋五十，卒於本寺摩訶衍堂中。時成都民應始豐賢者，因病氣絕，而心上煖。五日方醒，云被攝至閻羅王，聞處分云：迎法師。須臾便至。王下殿合掌頂禮，更無言說。唯書文書，作一大政之字。韶出外坐於曠路樹下，見一少童，以漆柳箕擎生袈裟，令韶著之。有十僧來迎。豐識和、慈二禪師。幡蓋烈道，騰虛而去。又當終夕，有安浦寺尼，久病悶絕，醒云：送韶法師及五百僧登七寶梯，到天宮殿講堂中。其地如水精，床席華整。亦有麈尾机案，蓮華滿池。韶就座談說，少時便起，送別者令歸。其生滅冥祥，感見類此。以天監二年七月三日卒于龍淵寺，春秋五十有四。
夫論人道之中，身形浮偽。多諸罪業，喜造愆瑕。仁智道消，恩良義絕。所以崔抒弑君，高臣害父。七雄並爭，萬國連蹤。互騁憍奢，各衒婬蕩。淳風永盡美化不行。三毒競興，十纏爭發。四流浩漫，五蓋幽深。顛倒無明，轉復滋甚。遂使生同險樹，命等危城。口蜜易消，井藤難久。壠頭松下，哭響摧殘；廣巷重門，悲聲嗚咽。今為人中，悉皆懺悔。絓是圓首方足上智下愚。西盡瞿耶，東極于逮，北窮單越，南罄閻浮，乃至板屋氈帷，文身被髮，飲血茹毛，巢居穴處，雕蹄黑齒，倒住傍行，弱水毛浮，危峯繩度，邊城遠戍，裝甲負戈，繫縛鎖囚，擔金捧木；並願各修禮讓，人氣孝慈，息放蕩之心，斷荒婬之色。質齊金石，體類嵩華。八苦不侵，九橫長遣也。
如婆沙論中釋：人名止息意，故名為人。謂六趣之中能止息意，故名為人。謂於六趣之中，能止息煩惱惡亂之意，莫過於人，故稱止息意也。又人者，忍也。謂於世間違順，情能安忍，故名為忍。又立世阿毘曇論云：何故人道名摩㝹沙？此有八義：一、聰明故，二、為勝故，三、意微細故，四、正覺故，五、智慧增上故，六、能別虛實故，七、聖道正器故，八、聰慧業所生故，說人道為摩㝹沙。又新婆沙論：問：何故此趣名末奴沙？答：昔有轉輪王，名曼犾多，告諸人曰：汝等欲有所作，應先思惟，稱量觀察。爾時人即如王教，欲有所作，皆先思惟稱量觀察。便於種種工巧業處而得善巧。以能用意思惟觀察所作事故，名末奴沙。有說：先造作增長下身語意妙行，往彼生，令彼生相續，故名人趣。有說：多憍慢故名人，以五趣中憍慢多者無如人故。有說：能寂靜意故名人，以五趣中能寂靜意無如人者。故契經說：人有三事勝於諸天：一、勇猛，二、憶念，三、梵行。
如新婆沙論云：此四天下人住四大洲：謂贍部洲、毘提訶洲、瞿陀尼洲、拘盧洲。亦住八中洲。何等為八？謂拘盧洲有二眷屬：一、矩拉婆洲，二、憍拉婆洲。毘提訶洲有二眷屬：一、提訶洲，二、蘇訶洲。瞿陀尼洲有二眷屬：一、舍搋洲，二、嗢怛羅漫怛里挐洲。贍部洲有二眷屬：一、遮末羅洲，二、筏羅遮末羅洲。此八洲中，人形短小，如此方侏儒。有說：七洲是人所住，遮末羅洲唯邏剎娑居此。有說：此所說八，即是四大洲之異名。以一一洲皆有二異名故。如是說者，應如初說。此八中洲一一復有五百小洲以為眷屬。於中或有人住，或非人住。或有空者也。
問曰：人趣形貌云何？答曰：其形上立。然贍部洲人面如車箱，毘提訶人面如半月，瞿陀尼人面如滿月，拘盧洲人面如方池。
問曰：語言云何？答曰：世界初成，一切皆作聖語。後以飲食時有情不平等故，及諂誑增上故，便有種種語，乃至有不能言者。
依業報差別經中作四句分別：一者、有業得身樂報，而心不樂，如有福凡夫。二者、有業得心樂報而身不樂，如薄福羅漢。三者、有業得身心俱樂，如有福羅漢。四者、有業得身心俱不樂，如薄福凡夫。諸如此等皆悉報得此苦樂也。
又菩薩藏經云：爾時世尊告賢守長者曰：長者當知，我觀世間一切眾生為十苦事之所逼迫。何謂為十？一者、生苦逼迫，二者、老苦逼迫，三者、病苦逼迫，四者、死苦逼迫，五者、愁苦逼迫，六者、怨苦逼迫，七者、苦受逼迫，八者、憂逼迫，九者、痛惱逼迫，十者、生死流轉大苦之所逼迫。我見如是十種苦事逼迫眾生，為得阿耨菩提，出離如是逼迫事故，以淨信心，捨釋氏家，趣無上道。復次長者，我觀世間一切眾生於無數劫，具造百千那庾多拘胝過失，常為十種大毒箭所中。何謂為十？一者、愛毒箭，二者、無明毒箭，三者、欲毒箭，四者、貪毒箭，五者、過失毒箭，六者、愚癡毒箭，七者、慢毒箭，八者、見毒箭，九者、有毒箭，十者、無有毒箭。長者，我見眾生為於十種毒箭所中，求阿耨菩提，求斷如是毒箭故，以淨信心，捨釋氏家，趣無上道。
若以四方言之，則北欝單越無貴無賤，彼無僕使之殊，故無貴賤，餘之三方皆有貴賤。以有君臣庶民之別，大家僕使之殊，故有貴賤別類也。總束貴賤，合有六品：一、貴中之貴，謂輪王等。貴中之次，謂粟散王等。三、貴中之下，謂如百僚等。四、賤中之賤，謂駘駑豎子等。五、賤中之次，謂僕隷等。六、賤中之下，謂姬妾等。麁束如是，細分難盡。
若以四方言之，則北欝單越最富平等。東西二方處中，然有優劣。南閻浮提最貧。四方不同，如經具述。又閻浮提人貧富不定，各有三品。上者如轉輪王，總攝四方，富包四海。一切所須無不備足。即如經說：輪王福力最大，若出世時感五奇特，七寶來應。五奇特者：一者、感於世界之中平正清淨，流泉浴池，處處皆有。二者、感天甘露生於殿庭。王渴飲之，身輕愈病。三者、感大海水減一由旬，各於內畔涌出金沙之道，使王行之，游四天下。四者、感於牛頭之香生於海岸，王取燒之，香氣劣盛，逆風遠聞四十里香。死者聞之，悉皆還活。五者、於迦真隣陀之鳥生於海中，王抱觸之，身心猗適，勝過六欲天之樂。以斯義故，往生論說偈云:寶性功德草，柔軟左右旋。
觸者生勝樂，過迦真隣陀。
七寶具足，千子雄猛。第二富中者，謂如粟散王等。第三富中下者，謂如樹提伽等。
夫論人道，唯苦非樂。愚著為樂，失者為苦。妄見為樂，實見為苦。故付法藏經云：世間眾苦，不可願樂。此身不堅，腐敗危脆。猶如聚沫，須臾變滅。端正容貌，甚可愛著。衰老既至，將安所在。外覆薄皮，謂為嚴飾。膿血肉流，惡露不淨。有為無常，甚大迅速，一視息頃，四百生滅。譬如虛空，震雷起雲，暴風卒起，尋復散滅。五欲不堅，亦復如是。共相愛樂，安隱快樂。無常既至，誰有存者。世間眾苦，甚難久居。故知人身，唯苦無常。理應生厭，速求解脫。一切有為，眾苦積聚。如癰如廁，如箭入心。生老病死，輪轉無際。無常敗壞，速朽之法。如臨死囚。命不云遠。譬如牢獄人，無可愛樂。猶路上菓，眾所苦擲。此身可惡，會歸磨滅。烏鵲狐狼，競共噉食，風吹日暴，青爛臭處。髮毛牙齒，狼藉在地。如此之身，當何愛樂！宜勤方便，速求解脫。縱使富貴如天，終歸磨滅。外相似好，內恒憂懼。故大莊嚴論云：如人著金鎖，雖能繫於人。王位亦如是，恒有憂懼相。守護念苦，失則大愁。猶以衣食，遮故名樂。辛苦中，橫生樂想。故賓頭盧為優陀延王說法偈云：
王位雖尊嚴，代謝不暫停。
輕疾如電光，須臾歸衰滅。
王位極富逸，愚者情愛樂。
衰滅無時至，苦劇過下賤。
王者居高位，名聞滿十方。
端正甚可愛，種種自嚴身。
譬如臨死者，著華鬘瓔珞。
捨命未幾時，王位亦如是。
王者譬如王，常懷諸恐怖。
行住及坐時，乃至一切時。
於其親疎中，恒有疑懼心。
臣民宮妃后，象馬及珍寶。
國土諸所有，一切是王物。
諸王捨命時，皆棄無隨者。
又涅槃經佛說偈云：
一切諸世間，生者皆歸死。
壽命雖無量，要必有終盡。
夫盛必有衰，合會有離別。
壯年不久停，盛色病所侵。
命為死所吞，無有法常住。
諸王得自在，勢力無等雙。
一切皆遷滅，壽命亦如是。
眾苦輪無際，流轉無休息。
三界皆無常，諸有無有樂。
有道本性相，一切皆空無。
可壞法流動，常有衰患者。
恐怖諸過惡，老病死衰惱。
是諸無有邊，易壞怨所侵。
煩惱所纏裹，猶如蠶處繭。
何有智慧者，而當樂是處。
此身苦所集，一切皆不淨。
扼縛癰瘡等，根本無義利。
上至諸天身，皆亦復如是。
諸欲皆無常，故我不貪著。
離欲善思惟，而證於真實。
故賓頭盧尊者語王云：大王宜善觀察，何有五欲而得常者？何有王位而得久停？何有國界而不遷滅？何有珍寶而不散失？何有欲樂常恒不變？何有合會而不離散？一切五欲，體性實苦，皆從妄想而生於樂。故王位亦苦無安。如夢所見，覺則知虛。是故智者應生厭離。即知一切內外所遷，皆是無常。雖可麁細似異，然剎那不住。是住是同，故經說：由色苦故，十時差別：一者膜時，二者泡時，三者皰時，四者肉團時，五者肢時，六者嬰孩時，七者童子時，八者少年時，九者盛壯時，十者衰老時。若非時無常，不應從膜乃至老死。良由三毒猛火燒心，熾然不絕，故受斯苦。
春秋演孔圖曰：孔子長十尺，大九圍。坐如蹲龍，立如牽牛，就之如昴如斗。
吳越春秋曰：伍子胥見吳王僚，僚望其顏色甚可畏。一丈，十圍，眉間一尺。王僚與語，三日辭無復者。胥知王好之，每入言語，偘偘有勇壯之氣。
涼記曰：呂光，字世明。連結豪賢，施與待士。身長八尺四寸，目重童，左肘生肉印。性沈重質略，寬大有度量。時人莫之識，唯王猛布衣時異之曰：此非凡人。
河圖玉版曰：從崑崙以北九萬里，得龍伯國，人長三十丈，生萬八千歲而死。從崑崙以東得大秦國，人長十丈。從此以東十萬里，得佻國，人長三丈五尺。從此國以東十萬里，得中秦國，人長一丈。
龍魚河圖曰：天之東西南北極，各有銅鐵額兵，長三千萬丈，三千億萬人。天之東西南北極各有金剛敢死力士，長三千萬丈，三千億萬人。天中大平之都有甲都食鬼鐵面兵，長三千萬丈，三千億萬人。
鴻範五行傳曰：秦始皇時，有大人身長五丈，足跡六尺，夷狄服。見於臨洮天。秦曰。勿大行夷狄之道將受其禍云。	
魏志曰：天竺國人皆長一丈八尺。車離國男女皆長八尺。
魏志曰：咸熙二年襄武懸言：有大人現，長三丈餘，跡長三尺二寸。白髮，著黃單衣，黃巾柱杖。呼民王始語云：今當太平。
神異經曰：東南有人焉，周行天下。其長七尺，腹圍如長。箕頭不飲食。朝吞惡鬼三千，暮吞三百。但吞不咋。此人以鬼為飯，以霧露為漿。名天郭，一名食邪，一名黃父。
神異經曰：西北海外有人焉，長二千里。兩脚中間相去千里。腹圍一千六百里。但飲酒五升，不食五穀魚肉。忽有飢時，向天乃飽。好游山海間，不犯百姓，不干萬物。與天地同生，名無路之人。一名仁，一名信，一名神。
蜀王本記曰：秦襄王時，宕渠郡獻長人，長二十五丈六尺。
外國圖曰：大秦國人長丈五尺，猨臂長脇，好騎馲駝。詩含神霧曰：東北極有人長九寸。國語曰：孔子曰：僬僥長三尺，短之至也。
魏略西域傳曰：短人國在康居西北，男女皆長三尺，眾甚多。康居長老傳問，甞有商迷惑失道而到此國。國中甚多貝珠，夜光明珠。商度此國去康居可萬餘里。
魏略曰。倭南有侏儒國。其人長三四尺。去女王國四千餘里。
外國圖曰：僬僥國人長尺六寸。迎風則偃，背風則伏。眉目具足。但野宿。一曰僬僥，長三尺。其國草木夏死而冬生，去九疑三萬里。列子曰：從中州以東四十萬里得僬僥國，人長一尺五寸。
東北極有人名竫人，長九寸。秦始皇二十六年。有大人身長五丈。足跡六尺夷狄皆伏。有十二人現于臨洮。孔子曰。僬僥長三尺。短之至也。長者不過十。數之極也。今有五丈之人。此則無類而生也。是歲秦初兼六國。喜以為瑞。鑄金人十二以像之。南戍五嶺。北築長城。西徑臨洮東至遼東。徑數千里。故大人先見於臨洮。明禍亂所起也。後十二年而秦亡也。
王莽建國四年，池陽有小人，景長尺餘。或乘車，或步行。操持萬物，大小各自稱，三日止。
管子曰：涸澤數百歲，谷之不水不絕者生慶忌。慶忌者，其狀若人，長四寸。衣黃，冠，戴黃蓋，乘小馬，好疾游。以其名呼之，可使千里外一名反報。然池陽之景或，者慶忌也乎。
又曰：涸小水精生蚳。蚳者，一頭而兩身其狀若蛇，長八尺。以其名呼之，可使取魚鼈。
夫論脩羅道者，生此一途，偏多諂曲。或稱兵鬪亂，興師相伐。形容長大，恒弊飢虛。體貌麁鄙，每懷瞋毒。稜層可畏，擁聳驚人。並出三頭，重安八臂。跨山蹋海，把日擎雲。天上求餐，海中釀酒。如斯之類，悉為歸依。經是阿須輪王睒婆利等毘摩質多之眷屬，佉羅騫馱之朋流。乃至婆稚羅睺之等侶，舍脂跋陀之氣類。並願除憍慢習，離諂曲心。殿堂光明，蘭藉豐滿。休兵息刃，止恚防貪。無復兩刃之苦，永絕藕絲之痛。樂聞正法，渴仰大乘。捨離弊惡之身，受端嚴之質。任持國境，擁護邦家。興建法城，弘益慧日也。
云何名阿脩羅道者？依立世阿毘曇論釋云：阿脩羅者，以不能忍善，不能下意，諦聽。種種教化，其心不動。以憍慢故，非善健兒，又非天故，名阿脩羅。餘經亦云阿須倫。今依新婆沙論云：梵本正音名素洛。素洛是天，彼非天故，名阿素洛。復素洛名端正。彼非端正，名阿素洛。又長阿含經云：脩羅生女端正，生男多醜，故云不端正。或名不飲酒。此有二釋：一、由過去持不飲酒戒宿習餘力，云不飲酒。二、由本因好酒，四天下採華布海，釀酒不成，變為鹹水。既不得酒，乘便令斷。故云不飲酒神。婆沙論云：或說天趣，由諂曲覆故，無決定者。或說鬼趣，由有舍脂故，得與諸天交通。故伽陀經云：有鬼有畜有天。正法念經亦云：有鬼有畜。或云劣天。劣天者，是毘摩質多，毘摩質多者，此云響高，亦云穴居。謂大海水底出大音聲，自唱云：我是毘摩質多。故云響高。居在海穴，故云穴居。
依正法念經云：脩羅居在五處住：一、在地上眾相山中，其力最劣。二、在須彌山北，入海二萬一千由旬，有脩羅，名曰羅睺。統領無量阿脩羅眾。三、復過二萬一千由旬有脩羅，名曰勇健。四、復過二萬一千由旬有脩羅，名曰華鬘。復過二萬一千由旬有脩羅，名曰毘摩質多。此中出聲徹於海外，自云：我是毘摩質多阿脩羅，故云響高。其毘摩之母，依長阿含經云：劫初成時，昔有光音天入海洗身。水精入身，生一肉卵。經八千歲，乃生一女。身若須彌。千頭少一，頭有千眼。口別有千少一。口別四牙，牙上出火，猶若霹靂。有二十四脚，有九百九十九手。此女有時。在海浮戲，水精入身，生一肉卵。復經八千歲，生毘摩質多。有九頭，頭有千眼。口常水出。手有千少一，脚唯有八。納香山乾闥婆女，生舍脂羅睺。舍脂羅睺者，是帝釋取為夫人。羅睺阿脩羅，亦云障日日。是帝釋前軍。先放日光，射脩羅眼，令不見天眾。故彼以手障之。由有勢力，多共天諍。又新婆沙論：問:諸阿素洛退住何處？有說妙高山中有空缺處，如覆寶器。其中有城，是彼所住。問：何故經說阿素洛云：我所部村落住鹹海中，而阿素洛王住彼山內？有說大鹹海中於金輪，上有大金臺，高廣各五百踰繕那。臺上有城，是彼所住。阿素洛王亦有四苑：一名慶悅，二名歡喜，三名極喜，四名可愛。如三十三天有波利夜怛羅樹。阿素洛王所居樹亦有。阿素洛其形云何？答：其形上立。問：語言云何？答皆作聖語。問：何趣所攝？有說是天趣，有說鬼趣攝。
又起世經云：須彌山王東面去山過千由旬，大海之下有鞞摩質多羅阿修羅王國土住處，縱廣八萬由旬。七重欄楯，七重金銀鈴網，外有七重多羅行樹，皆是七寶所成。莊嚴校飾，不可述盡。大城之中，別立宮殿，名曰設摩婆啻宮城。縱廣一萬由旬，七重城壁，並七寶合成。高百由旬，厚五十由旬。園池華菓，眾鳥和鳴。須彌山王南面過千由旬，大海之下，有踊躍阿修羅王宮殿。其處縱廣八萬由旬。須彌山王西面亦千由旬，大海水下有奢婆羅阿修羅王宮殿。其處縱廣八萬由旬。須彌山王北面過千由旬，大海水下有羅睺羅阿修羅王宮殿。其處縱廣八萬由旬。摩婆帝城，王所住處，有羅睺羅阿修羅王聚會之所。亦名七頭。其處縱廣八萬由旬。牆壁欄楯，各有七重，七寶合成。四面左近並有眾多諸小阿修羅。不可述盡。
依業報差別經中具說：十業得阿修羅報：一、身行微惡，二、口行微惡，三、意行微惡，四、起於憍慢，五、起於我慢，六、起於增上慢，七、起於大慢，八、起於邪慢，九、起於慢慢，十、迴諸善根向阿修羅趣。若依正法念經廣說四種修羅業因不同。若約餘經多由瞋慢及疑三種因業，得彼生報。
又雜阿含經云：阿修羅前世時，曾為貧人，居近河邊，常渡河擔薪。時河水深，流澓駚疾。此人數為水所漂，殆死得出。時有辟支佛詣舍乞食，歡喜即施。食訖空中飛去。貧人見之，因以發願，願我後身長大，一切深水無過膝者。以是因緣，得此極大身，四大海水不能過膝。立大海中，身過須彌。手據山頂，下觀忉利天。
依正法念經云：第一羅睺阿修羅王有四玉女從憶念生。一名如影，二名諸香，三名妙林，四名勝德。即此四女一一皆有十二那由他侍女以為眷屬。悉皆圍繞阿修羅王，共相娛樂，恣情受樂。不可具說。第二名勇健，威勢次勝。第三名花鬘，威勢更勝。第四名毘摩質多，威勢眷屬倍數。更不可稱計。自餘臣妾左右僕使亦不可說。即知貴賤懸殊，不可一概而論。
若依正法念經說：修羅衣食自然。冠纓衣服，純以七寶，鮮潔同天。所餐飲食，隨念而生，悉皆百味，與天同等。如大論說：彼之衣食雖復勝人，其若喫時是則不如人也。謂彼凡所食時，末後一口，要變作青泥。亦如龍王，雖食百味，末後一口，要當變作蝦蟇。是故經說不如人也。
如增一阿含經云：爾時世尊告諸比丘：受形大者，莫過阿須倫王。形廣長八萬四千由延。其口縱廣千由旬。或欲觸犯日時，倍復化身十六萬由旬，往日月前。日月王見已，各懷恐怖，不寧本處。以形可畏故，日月王懼，不復有光明。然阿須倫不敢前捉日月。何以故？日月威德有大神力，壽命極長，顏色端正，受樂無窮。住壽一劫。復是此間眾生福祐。令日月不為阿須倫所見觸惱。時阿須倫便懷愁憂即於彼沒。
又長阿含經云：阿修羅大有威力而生念言：此忉利天王及日月諸天行我頭上，誓取日月以為耳璫。漸大瞋恚，加欲捶之。即命舍摩梨毘摩質多二阿修羅王及諸大臣，各辦兵仗，往與天戰。時難陀跋難陀二大龍王身繞須彌周圍七匝，山動雲布。以尾打水，大海浪灌須彌。忉利天曰：修羅欲戰矣。諸龍鬼神等各持兵從次交鬪。天若不如，皆奔四天王宮。嚴駕攻伐，先白帝釋。帝釋告上，乃至他化自在天。無數天眾及諸龍鬼前後圍繞。帝釋命曰：我軍若勝，以五繫縛毘摩質多阿修羅，將還善法堂，我欲觀之。修羅亦曰：我眾若勝，亦以五繫縛帝釋還七葉堂，我欲觀之。一時大戰，兩不相傷。但觸身體，生於痛惱。於帝釋現身，乃有千眼執金剛杵，頭出煙焰。修羅見之，乃退敗。即擒質多修羅，繫縛將還。遙見帝釋，便賜惡口。帝釋答曰：我欲共汝講說道義，何須惡口！壽天千歲，少出多減。惡心好鬪而子破戒大修布施故。然以諂慢，故受此身。
觀佛三昧經云：此毘摩質多羅阿修羅王母鬼食法，唯噉淤泥及渠藕根。其兒長大，見於諸天婇女圍繞，即白母言：人皆伉儷，我何獨無？其母告曰：香山有神，名乾闥婆。其神有女，容姿美妙，色踰白玉。身諸毛孔，出妙音聲，甚適我意。念為汝娉，適汝願不？阿修羅言：善哉善哉！願母往求。爾時其母行詣香山，告彼樂神：我有一子，威力自在，於四天下而無等倫。汝有令女，可適吾子。其女聞已，願樂隨從。時阿修羅納彼女已，未久之間，即便懷孕。經八千歲，乃生一女。其女顏容，端正挺特。天上天下，更無有比。面上姿媚，八萬四千。左邊右邊，各有八萬四千。前後亦爾。阿修羅見，以為殊異。如月處星，甚為奇特。憍尸迦聞，求女為妻。修羅聞喜，以女妻之。帝釋立字，號曰悅意。諸天見之，未曾有。視東忘西，視南忘北。乃至毛髮皆生悅樂。帝釋至歡喜園，共諸婇女入池遊戲。爾時悅意即生嫉妬，遣五夜叉往白父王：今此帝釋不復見寵，與諸婇女自共游戲。父聞此語，心生瞋恚。即與四兵往攻帝釋。立大海水，踞須彌山頂，九百九十九手同時俱作，撼喜見城，搖須彌山。四大海水，一時波動。帝釋驚怖，靡知所趣。時宮有神白天王言：莫大驚怖。過去佛說般若波羅蜜，王當誦持，鬼兵自碎。是時帝釋坐善法堂，燒眾名香，發大誓願：般若波羅蜜是大明呪，是無上呪，是無等等呪，審實不虛。我持此法，當成佛道，令阿修羅自然退散。作是語時，於虛空中有刀輪，帝釋功德故，自然而下，當阿修羅上。時阿修羅耳鼻手足一時盡落，令大海水赤如蜯珠。時阿修羅即便驚怖，遁走無處，入藕絲孔。
西國志云：中印度在瞻波國西南山石㵎中，有修羅窟。有人因游山修道，遇逢此窟。人遂入中，見有修羅宮殿處，妙精華，乍類天宮。園池林菓，不可述盡。阿修羅眾既見斯人，希來到此，語云：汝能久住以不？答云：欲還本處。修羅既見不住，遂施一桃與食訖。修羅語言：汝宜急出，恐汝身大窟不得容。言訖走出，身遂增長，形貌麁大，人頭纔出，身大孔塞，遂不出盡。自爾已來，年向數百，唯有大頭如三碩甕。人見共語，具說此緣。人愍語云：我等鑿石令汝身出。其事云何？答云：恩澤。人奏國王，具述此意。君臣共議，此非凡人，力敵千人。若鑿令出，儻有不測之意，誰能抗之。因此依舊。時人號為大頭仙人。唐國使人王玄策已三度至彼，以手摩頭共語，了了分明。近有山內野火燒頭焦黑，命猶不死。西國志六十卷，國家修撰，奉勅令諸學士畫圖集在中臺，復有四十卷。從麟德三年起首，至乾封元年夏未方訖。余見玄策，具述此事。
又奘法師傳云：馱那羯𣩊迦國屬南印度，都城東西據山間，各有大寺。其寺有婆毘吠伽論師，於觀自在菩薩絕粒而服水三年。立志祈請，待見彌勒菩薩。於是觀自在乃為現色身。令在城南大山巖執金剛神所誦金剛呪三年神授，云此巖石內有阿素洛宮。如法行請石壁當開。可即入中，待彌勒出，我當相報。又經三年，呪芥子擊於石壁，豁然洞開。時有百千萬眾，觀覩驚歎。論師跨門，再三顧命眾人，唯有六人從入，餘者謂是毒蛇窟，懼而不入。論師入已，當即石門，還合如壁。
又玄奘法師云：貞觀十三年，奘在中印度摩迦陀國那爛陀寺，見一俗人說云：有一人好色。每承經言，修羅生男極醜，生女端正。聞彼山內有阿修羅窟，別有宮殿，甚精殊好，同天佳妙。其人思欲願見修羅女，共為匹對。常受持呪，精勤三年。三年將滿，所祈遂願。其人先是弟子親友。臨去召弟子相伴同去，弟子于時亦隨同行。既呪有徵，遂到宮門。門首儻者極嚴，志誠求請門人，令通夫人。門人為通，具述來意。修羅女喜，報守門人云：來者幾人？報云：二人。女報門人：呪者來入，同伴者且住門外。門人來報。誦呪者引入。弟子見引入已，自身不覺已到自家舍南門立。自爾已來，更不知彼人消息。弟子因此發心捨家修道，願在伽藍供養三寶。其人具向奘法師述因緣。
夫論鬼神之法，特喜妖邪；冥密之中，偏多罪戾。或處幽巖，乍依高隴。絕㵎深叢之裏，荒郊芿野之中。異種音聲，特奇形勢。搖動凡識，恐怖愚情。假使威光，虛為怪相。或復鳥形魚質，人面獸心；或鼓樂絃歌，鳴桴響鐸。如斯之類，悉皆懺悔。絓是九洲房廟，萬國之靈。姑蘇大伯，延陵季子，禹川文命，窟澤須注，水若山精，風師雨伯，豐隆，列缺，迴祿，陵侯；或駕竹為龍，飛鳧代雁。形依高廟，體附重樓。行雨去來，分風上下。爰及黃頭大將，針髮鬼神，繡利勒那，槃荼羅剎，三千眷屬，五百徒黨，悉為懺悔。復有極重之障，稱為餓鬼。眼光似電，咽孔如針。不聞水漿之名，永絕粳糧之味。肢節一時火起，動轉五百車聲。今日善根，並皆霑被。當願飢渴之鬼，飲食自然。妖媚鬼神，無復諛諂。光榮佛法，擁護世間。衛像防經，長伸供養，疏善記惡，永得熏修也。
問曰：云何名鬼道者？如立世論云：鬼道名閃多，為閻摩羅王名閃多故。其生與王同類，故名閃多。復說此道與餘往還，善惡相通，故名閃多。
又新婆沙論：問：何故彼趣名閉戾多？答：設施論說：如今時鬼世界王名琰摩。如是劫初時有鬼世界王名粃多，是故往彼生彼諸有情類皆名閉戾多，即是粃多界中所有義。從是以後皆立此名。有說：由造作增長增上慳貪身語意惡行往彼生故，感飢渴業。經百千歲，不聞水名。豈能得見，況復得觸。或有腹大如山，咽如針孔。雖遇飲食而不能受。有說：被驅役故名鬼。恒為諸天處處驅役，常馳走故，有悕望故名鬼。謂五趣中從他有情悕望多者無過此故。由此因緣，故多鬼趣。
又鬼神者，婆沙論中：鬼者，畏也。謂虛怯多畏，故名為鬼。又希求名鬼。謂彼餓鬼恒從他人希求飲食，以活性命，故名希求也。
如婆沙論說：餓鬼有二住：一正，二邊。第一正住者，說之不定。彼論說云：此閻浮提五百由旬之下有餓鬼界，被閻羅王領，是其正處。又善生優婆塞經亦同此說：五百由旬之下有閻羅鬼王城，周匝四面七萬五百千由旬。王領鬼眾於中止住。又如五道苦經說：此之餓鬼正住彼鐵圍兩山中間。故說偈言：
鐵圍兩山間，不覩日月光。
餓鬼聚其中，償其宿罪故。
第二邊住處者，如婆沙論說亦不定。有其二種：一、有威德，二、無威德。彼有威德者住山谷，或住空中，或住海邊。皆有宮殿，果報過人。彼無威德者，或依不淨糞穢而住，或依草木塚墓而止，或依屏廁故區而居。皆無舍宅，果報劣人。又如論說：四天下中悉有鬼住。東西二方有威德無威德鬼。於北方中唯有威德鬼住，無有無威德鬼。以其報勝故。如是乃至忉利天中亦有威德鬼神住，應彼諸天所驅使故。自上諸天更無住處故。新翻婆沙論亦云：四大天眾及三十三天中，唯有大威德鬼與諸天眾守門防邏，導從給使。有說：於此贍部洲西有五百渚，兩行而住。於兩行渚中有五百城。二百五十城有威德鬼住，二百五十城無威德鬼住。是故昔有轉輪王，名儞彌，告御者摩怛梨曰：吾欲游觀，汝可引車從是道去，令我見諸有情受善惡果。時摩怛梨即如王教，引車從於二渚中過。時王見彼有威德鬼，首冠華鬘，身著天衣，食甘美食，猶如天子，乘象馬車，各各遊戲。見無威德鬼，頭髮蓬亂，裸形無衣，顏色枯悴，以髮自覆，執持瓦器，而行乞匃。見已，深信善惡業果。問：鬼趣形狀云何？答：多分如人，亦有傍者。或面似猪，或似種種餘惡禽獸。如今壁上彩畫所作。問：語言云何？答：劫初成時皆作聖語。後時隨處作種種言。或有說者：隨從何處命終生此，即作彼形，即作彼語。評曰：不應作是說。若從無色界歿，來生此趣，可無形無言耶？應作是說：隨所生處，言形亦爾。
依正法念經云：餓鬼大數有三十六種。行因不等，受報各別。
一、鑊湯鬼。
二、針口臭鬼。
三、食吐鬼。
四、食糞鬼。
五、食火鬼。
六、食氣鬼。
七、食法鬼。
八、食水鬼。
九、希望鬼。
十、食唾鬼。
十一、食鬘鬼。
十二、食血鬼。
十三、食肉鬼。
十四、食香鬼。
十五、疾行鬼。
十六、伺便鬼。
十七、黑闇鬼。
十八、大力鬼。
十九、熾然鬼。
二十、伺孾兒便鬼。
二十一、欲色鬼。
二十二、海渚鬼。
二十三、閻羅王執杖鬼。
二十四、食小兒鬼。
二十五、食人精氣鬼。
二十六、羅剎鬼。
二十七、火燒食鬼。
二十八、不淨巷陌鬼。
二十九、食風鬼。
三十、食炭鬼。
三十一、食毒鬼。
三十二、曠野鬼。
三十三、塚間食灰土鬼。
三十四、樹下住鬼。
三十五、交道鬼。
三十六、魔羅身鬼。
依順正理論云：鬼有三種：謂無、少、多。財無財復有三：炬、鍼、臭口。炬口鬼者，此鬼口中常吐猛焰，熾然無絕，身如被燎多羅樹形。此受極慳所招苦果。鍼口鬼者，此鬼腹大量如山谷，口如鍼孔。雖見種種上妙飲食，不能受用，飢渴難忍。臭口鬼者，此鬼口中常出極惡腐爛，臭氣過於糞穢。沸溢廁門，惡氣自熏，恒空嘔逆。設遇飲食，亦不能受。飢渴所惱，狂噭亂奔。少財亦有三：謂鍼毛、臭毛、癭。鍼毛鬼者，此鬼身毛堅剛鋸利，不可附近。內鑽自體，外射多身。如鹿中毒箭，怖狂走時。逢不淨，少濟飢渴。臭毛鬼者，此鬼身毛臭甚常穢，薰爛肌骨，蒸坌腸腹，衝喉變歐，荼毒難忍。攫體拔毛，傷裂皮膚，轉加劇苦。時逢不淨，少濟飢渴。言癭鬼者，謂此鬼咽惡業力故，生於大癭。如大癕腫，熱晞酸疼，更相㓟。臭膿涌出，爭共取食，少得充飢。多財亦有三：謂希祠、希棄、大勢。希祠鬼者，此鬼常時往祠祀中，饗受他祭。生處法爾，時歷異方，如鳥陵空，往還無礙。由先勝解，作是希望：我若命終，諸子孫等必當祠我，資具飲食。由勝解力，生此鬼中。乘宿善因，感此祠祀。或有先，性愛親知。為欲皆令豐足資具，以不如法積集珍財，慳悋居心，不能布施。乘斯惡業，生此鬼中，住本舍邊便穢等處。親知追念，為請沙門梵志孤窮供施崇福。彼鬼見已，於自親知及財物中生己有想。又自明見慳果現前，於所施田，心生淨信，相續生長，捨相應業。由此便成順現法受。乘斯力故，得資具豐饒。希棄鬼者，此鬼欲常收他所棄吐殘糞等，用充所食，亦得豐饒。謂彼宿生慳過失故，有飲食處，見穢或空。，樂淨見穢，亦由現福。如其所應，各得豐饒飲食資具生處。法爾，所受不同，不可推徵祠到所以。如地獄趣，異熟生色，斷已還續。餘趣則無。於人趣中有勝念智修梵行等。餘趣中無。如天中隨欲眾具皆現如斯等事。生處法然，不可於中求其定量。大勢鬼者，大同前婆沙論說。
又瑜伽論云：鬼趣有三：一者、外障鬼。謂彼有情由習上慳，生鬼趣中，常與飢渴相應。皮肉枯槁，猶如火炭。頭髮蓬亂，脣口乾焦，常以其舌舐掠口面。飢渴慞惶，處處馳走。所到泉池，為諸有情手執刀仗，護不令覷。或變成膿血，自不欲飲。是名外障鬼。二者、內障鬼。謂彼有情口如針炬，其腹寬大，縱得飲食，自不能食，是名內障鬼。謂有餓鬼名猛焰鬘，隨所飲噉，皆被燒然。由此因緣，飢渴大苦，是名無障鬼。
若夫善名利物，感報怡愉；惡是損他，招果摧折。但善類登山，理為難上；惡如崩墜，實可易行。是以天宮閑曠，來蹤蓋寡；地獄樊籠，往人爭湊也。
如智度論說：惡有三品。但造下品之惡，即生餓鬼趣中。依如十地論亦同此說。於十惡業，隨造何業，一一先生三塗，後得人身。若依正法念經說：若起貪嫉邪佞諂曲，欺誑於他；或復慳貪，積財不施，皆生鬼道。從鬼命終，多生畜生道中。受遮吒迦鳥身，恒常飢渴，受大苦惱。唯飲天雨，仰口而承，不得更飲餘水。是故常困飢渴也。依業報差別經說：具造十業生餓鬼中：一、身行輕惡，二、口行惡，三、意行輕惡，四、慳澁多貪，五、起非分惡，六、諂曲嫉妬，七、起於邪見，八、愛著資生即便命終，九、困飢而亡，十、枯渴而死。以是業，生餓鬼中。
又分別功德論云：有諸沙門行諸禪觀，或在塚間，或在樹下。時在塚間，觀於死屍，夜見飢鬼打一死屍。沙門問曰：何以打此死屍耶？答曰：此屍困我如是，是以打之。道人曰：何以不打汝心，打此死屍？當復何益也。於須臾頃復有一天，以天曼陀羅花散此臭屍。沙門問曰：何為散花此臭屍耶？答曰：由我此屍得生天上。此屍即是我之善友，故來散花，報往昔恩。道人答曰：何不以花散汝心中，乃散臭屍？夫為善惡之本，皆心所為，乃捨本求末耶。
如五道經說：餓鬼形量極大者，長一由旬，頭如大山，咽內如針。頭髮蓬亂，形容羸瘦，柱杖而行，如是者極眾。最小者如有知小兒，或曰三寸。中間形量，依經具說，不可備錄。
如觀佛三昧經說：其有餓鬼極長壽者，八萬四千歲。短則不定。依成實論：極長壽者七萬歲。短亦不定。若依優婆塞經說：極長壽者一萬五千歲。如人間五千年為餓鬼中一日一夜。如是日夜即彼鬼壽一萬五千歲。若依正法念經說：有鬼壽命五百歲。如人間十年為餓鬼一日一夜。如是日夜壽五百歲。
如婆沙論云：鬼中好者，如有威德，鬼形容端正，諸天無異。又一切五嶽四瀆山海諸神，悉多端正，名為好也。第二醜者，謂無威德鬼，形容鄙惡，不可具說。身如餓狗之腔，頭若飛蓬之亂，咽同細小之針，脚如朽槁之木。口常垂涎，鼻常流涕，耳內生膿，眼中血出。諸如是等，名為大醜。
如婆沙論說：鬼中苦者，即彼無威德鬼。恒常飢渴，累年不聞漿水之名。豈得逢斯甘饍。設值大河，欲飲即變為炬火。縱得入口，即腹爛燋然。如斯之類，豈不苦哉。第二鬼中樂者，即彼有威德中，富足豐美，衣食自然。身服天衣，口餐天供。形常優縱，策乘輕馳，任情游戲，共天何殊。如斯之類，豈不樂哉。問曰：既有斯樂，便勝於人，何故經說人鬼殊趣？答曰：經說鬼神不如人道，略述二意：一、受報公顯不及於人。為彼鬼神晝伏夜游故，不及於人。二、虛怯多畏不及於人。雖有威德，以報卑劣，常畏於人。縱晝夜值人，恒避路私隱。問曰：既劣於人，何得威德報同於天？答：然由前身大行檀故，得受威報。由前身諂曲不實，故受斯鬼道也。
如婆沙論云：有威德者，即名為貴；無威德者，即名為賤。又為鬼王者，即名為貴；受驅使者，即名為賤。貧富如何？答：有威德者，多饒衣食，僕使自在，即名為富。身常驅驅，恒被敦役，麁食不聞，弊服難值，如斯之類，即名為貧也。
如婆沙論說：有威德者，便有宮宅七寶莊嚴。一切山河諸神，悉有舍宅依之而住。無威德者，如浮游浪鬼飢渴之徒，悉無舍宅。權依塚墓，暫止叢林，草木巖穴，是其居處。故莊嚴論云：佛言：我昔曾聞有大商主子名曰億耳，入海採寶。既得迴還，與伴別宿。失伴慞惶，飢渴所逼。遙見一城，謂為有水。往至城邊，欲索水飲。然此城者，是餓鬼城。到彼城中，四衢道頭，眾人集處，空無所見。飢渴所逼，唱言：飢渴所逼。又見一城謂有水。往至城邊欲索飲。然此城者是餓鬼城。到彼城中四衢道頭處人集處。空無所見。飢渴所逼。唱言水水！諸餓鬼輩，聞是水聲，皆來雲集。誰慈悲者，欲與我水。比諸餓鬼，身如焦柱，以髮自纏，皆來合掌，作如是言：願乞我水！億耳語言：我渴所逼，故來求水。爾時餓鬼聞億耳為渴所逼，自行求水，悕望都息，皆各長歎，作如是言：汝可不知此餓鬼城，云何此中而索水耶？即說偈言：
我等處此城，百千萬歲中，
尚不聞水名，況復得飲者。
譬如多羅林，熾然被火焚，
我等亦如是，肢節皆火燃。
頭髮悉蓬亂，形體皆毀破，
晝夜念飲食，慞惶走十方。
飢渴所逼切，張口馳求索，
有人執杖隨，尋逐加楚撻，
槌打不得近。我等憂此苦，
云何能得水，以用慧施人。
我等先身時，慳貪極嫉妬，
不曾施一人，漿水及飲食，
自物不與他，抑彼令不施，
以是重業故，今受是苦惱。
宋司馬文宣，河內人也。頗信法。元嘉九年，丁母難。弟喪月，望旦，忽見其弟身形於靈座上，不異平日，迴遑歎嗟，諷求飲食。文乃試與言曰：汝平生時修行十善。若如經言，應得生天，若在人道。何故乃生此鬼中耶？說吟俯仰，默然無對。文宣即夕夢見其弟云：生所修善，蒙報生天。旦靈床之鬼，是魔魁耳，非其身也。恐兄疑怪，故詣以白兄。文宣明旦請僧轉首楞嚴經。令人撲繫之，鬼乃逃入床下，又走戶外，形稍醜惡。舉家駭懼，詈叱遣之。鬼云：餓乞食耳。積日乃去。頃之，母靈床頭有一鬼，膚體赤色，身甚長壯。文宣長息孝祖與言，往反答對周悉。初雖恐懼，末稍安習之。鬼亦轉相附狎，居處出入，殆同家人。於時京師傳相報告，往來觀者，門巷疊跡。時南林寺有僧與靈味寺僧含沙門與鬼言論，亦甚欵曲。鬼云：昔世甞為尊貴，以犯眾惡，受報未竟，果此鬼身。去寅年有四百部鬼大行疾癘。所應鍾災者，不忓道人耳。而犯橫極眾，多濫福善，故使我來監察之也。僧以食與之。鬼曰：我自有糧，不得進此食也。含曰：鬼多知。我生何來何因作道人？答曰：人中來。出家因緣，本誓願也。問諸存亡生死所趣，略皆答對，具有靈驗。條次繁多，故不曲載。含曰：人鬼道殊。汝既不求食，何為久留？鬼曰：此間有一女子應在收捕，而奉戒精勤，故難可得。比日稽留，用此故也。藉亂主人，有愧不少。自此已後，不甚見形。後往視者，但聞語耳。時元嘉十年也。至三月二十八日，語文宣云：暫來寄住，而汝傾家營福，見畏如此，那得久留。孝祖云：聽汝寄住。何故據人先亡靈筵耶？答曰：汝家亡者各有所屬。此座空設，故權寄耳。於是辭去。
宋王胡者，長安人也。叔死數載。元嘉二十三年，忽見形還家，責胡以修謹有闕，家事不理，罰胡五杖。傍人及隣里並聞其語及杖聲，又見杖瘢迹，而不覩其形。唯胡猶得親接。叔謂胡曰：吾不應死。神道須吾算諸鬼錄。今大從吏兵，恐驚損墟里，故不將進耳。胡亦大見眾鬼紛鬧若村外。俄然叔辭去曰：吾來年七月七日當復暫還，欲將汝行游歷幽途，使知罪福之報也。不須費設。若意不已，止可荼來耳。至斯果還，語胡家人云：吾今將胡游觀，畢，當使還，不足憂也。胡即頓臥床上，泯然如盡。叔於是將胡遍觀群山，備覩鬼怪。未至嵩高山。諸鬼過胡，並有饌設，餘施味不異世中，唯薑甚脆美。胡欲懷將還，左右人笑胡云：止可此食，不得將還也。胡末見一處屋宇華曠，帳筵精整。有二少僧居焉。胡造之，二僧為設雜菓檳榔等。胡遊歷久之，備見罪福苦樂之報，乃辭歸。叔謂胡曰：汝既已知善之可修，何宜在家！白足阿練，戒行精高，可師事也。長安道人足白，故時人謂為白足阿練也。甚為魏虜所敬，虜主事為師。胡既奉此練，於其寺中，遂見嵩山上年少僧者游學眾中。胡大驚，與敘乖闊。問：何時來？二僧答云：貧道本住此寺，往日不憶與君相識。胡復說嵩高之遇。此僧云：君謬耳。豈有此耶！至明日，二僧無何而去。胡乃具告諸沙門，敘說往日嵩山所見。眾咸驚怪，即追求二僧，不知所在。乃悟其神人焉。元嘉末有長安僧釋曇爽來游江南，具說如此也。
宋李旦，字世則，廣陵人也。以孝謹質素，著稱鄉里。元嘉三年正月十四日暴死，心下不冷，七日而蘇。唅以飲粥，宿昔復常。云：有一人持信幡來至床頭，稱府君教喚，旦便隨去。直北向行，道甚平淨。既至，城閣高麗，似今宮闕。遣傳教慰勞問。呼旦可前至大廳事上見。有三十人單衣青幘，列坐森然。一人東坐，披袍隱机。左右侍衛，可有百餘。視旦而語坐人云：當示以諸獄，令世知也。旦聞言已，舉頭四視，都失向處，乃是地獄中。見群罪人，受諸苦報，呻吟號呼，不可忍視。尋有傳教，稱府君信：君可還去，當更相迎。因此而還。至六年正月復死，七日又活。述所見事，較略如先。或有罪囚寄語報家，道生時犯罪，使為作福。稍說姓字，親識鄉伍。旦依言尋求，皆得之。又云：甲申年當行疾癘，殺諸惡人。佛家弟子作八關齋，戒修心善行，可得免也。旦本作道家祭酒，即欲棄錄本法。道民諫制，故遂兩事，而常勸化作八關齋。
宋尚書僕射滎陽鄭鮮之，元嘉四年從大駕巡京。至都夕暴亡。乃靈語著人曰：吾壽命久盡，早應過世。賴比歲來敬信佛法，放生布施，以此功德，延駐數年耳。夫幽顯報應，有若影響。宜放落俗務，崇心大教。于時勝貴多皆聞云。
唐眭仁蒨者，趙郡邯鄲人也。少事經學，不信鬼神，常欲試其有無。就見鬼人，學之十餘年，不能得見。後徙家向縣，於路見一人如天官，衣冠甚暐曄，乘好馬，從五十餘騎，視仁蒨而不言。後數見之常如此。經十年，凡數十相見。後忽駐馬呼仁蒨曰：比頻見君，情相眷慕，願與君交游。蒨即拜之。問：公何人耶？答曰：吾是鬼耳。姓成，名景，本弘農，西晉時為別駕。今任胡國長史。仁蒨問：其國何在？王何姓名？答曰：黃河已北總為臨胡國，國都在樓煩西北沙磧是也。其王即是故趙武靈王，今統此國，總受太山控攝，每月各使上相朝於太山。是以數來過此，與君相遇也。吾乃能有相益，令君預知禍難而先避之，可免橫害。唯死生之命，與大禍福之報，不能移動耳。仁蒨從之。景因命其從騎常掌事，以是贈之。遣隨蒨行，有事令先報之。即爾所不知，當來告我。於是便別。常事恒隨逐，如侍從者。須有所問，無不先知。時大業初，陵岑之象為邯鄲令，子文本，年未弱冠，之象請仁蒨於家教文本書。蒨以此事告文本，仍謂曰：成長史語我：有一事羞君不得道，既與君交，亦不能不告君。鬼神道亦有食，然不能得飽，常苦飢。若得人食，便得一年飽。眾鬼多偷竊人食。我既貴重，不能偷之，從君請一餐。蒨既告文本，文本即為具饌，備設珍羞。蒨曰：鬼不欲入人屋，可於外水邊張幕設席，陳酒食於上。文本如其言。至時仁蒨見景兩客來坐，從百餘騎。既坐，文本向席再拜，謝以食之不精，亦傳景意辭謝。初文本將設食，仁蒨請有金帛以贈之。文本問：是何等物？蒨云：鬼所用物，皆與人異。唯黃金及絹為得通用，然亦不如假者。以黃色塗大錫作金，以紙為絹帛，最為貴上。文本如言作之。及景食畢，令其從騎更代坐食。文本以所作金錢絹贈之。景深喜謝曰：因眭生煩郎君供給，郎君頗欲知壽命乎？文本辭云：不願知也。景笑而去。數年後仁蒨遇病，不甚困篤，而又不起。月餘日，蒨馮常掌事，掌事不知，便問長史。長史報云：國內不知。後月因朝太山，為問消息，相報。至後月長史來報云：是君鄉人趙某為太山主簿。主簿一員闕，薦君為此官，故為文案經紀召君耳。案成者當死。蒨問：請將案出。景云：君壽應年六十餘，今始四十。但以趙主簿橫徵召耳，當為請之。乃曰：趙主簿相問：眭兄昔與同學，恩情深至。今幸得為太山主簿，適遇一員官闕，明府今擇人。吾已啟公，公許相用。兄既不得長生，命當有死。死遇濟會，未必當官。何惜一二十年苟生延時耶！今文書已出，不可復止。願決作來意，無所疑也。蒨憂懼，病逾篤。景請蒨曰：趙主簿必欲致君，君可自往太山，於府君陳訴，則可以免。蒨問：何因見府君？景曰：鬼者可得見耳。往太山廟東度一小嶺平地，是其都所。君往自當見之。蒨以告文本，文本為具行裝。數日景又告蒨曰：文書欲成，君訴懼不可免。急作一佛像，彼文書自消。蒨告文本，以三千錢為畫一座像於寺西壁記。而景來告曰：免矣。蒨情不信佛，意尚疑之。因問景云：佛法說有三世因果，此為虛實？答曰。皆實。蒨曰：即如是人死當分入六道，那得盡為鬼。而趙武靈王及君今尚為鬼耶？景曰：君縣內幾戶？蒨曰：萬餘戶。又曰：獄囚幾人？蒨曰：常二十人已下。又曰：萬戶之內有五品官幾人？蒨曰：無。又曰：九品已上官幾人？蒨曰：數十人。景曰：六道之義分一如此耳。其得天道，萬無一人，如君縣內無一五品官。得人道者萬有數人，如君縣內九品數十人。入地獄者萬亦數十，如君獄內囚。唯鬼及畜生最為多也，如君縣內課役戶。就此道中又有等級。因指其從者曰：彼人大不如我，其不及彼者尤多。蒨曰：鬼有死乎？曰：然。蒨曰：死入何道？答曰：不知。如人知生而不知死彼之事。蒨問曰：道家章醮為有益不？景曰：道者被天帝總統六道，是為天曹。閻羅王者，如人間天子。太山府君如尚書令錄。五道神如諸尚書。若我輩國如大州郡。每人間事，道上章謂請福，如求神之恩。天曹受之下閻羅王云：以某月日得某甲訴云云，宜盡理，勿令枉濫。閻羅敬受而奉行之，如人奉詔也。無理不可求免，有枉必當得申。何為益也。蒨又問：佛法家修福何如？景曰：佛是大聖，無文書行下。其修福者，天神敬奉，多得寬宥。若福厚者，雖有惡道文簿，不得追攝。此非吾所識，亦莫知其所以然。言畢即去。蒨一二日能起便愈。文本父卒，還鄉里。蒨寄書曰：鬼神定是貪諂。往日欲郎君飲食，乃爾慇勤。比知無復利，相見殊落漠。然常掌事猶見隨。本縣為賊所陷，死亡略盡。僕為掌事所道，如常賊不見，竟以獲全。貞觀十六年九月八日文官賜射於玄武門，文本時為中書侍郎，與家兄太府卿及治書侍御史馬周、給事中韋琨及臨對坐，文本自語人云爾。
臨川間諸山縣有妖魅來，常因大風雨，有聲如嘯，能射人。其所著者如蹄頭腫，大毒。有雌雄，雄急雌緩，急者不過半日，緩者不延經宿。其有旁人常以救之，救之小免則死。俗名曰刀勞鬼。故外書云：鬼神者，其禍福發揚之驗於世者也。老子曰：昔者得一者，天得一以清，地得一以寧，神得一以靈，谷得一以盈，侯王得一以為天下禎。然則天地鬼神與我並生者也。氣分則性異，域立則形殊，莫能相兼也。生者主陽，死者主陰。性之所託，各安其方。太陰之中，怪物存焉。
韓詩外傳曰：死為鬼。鬼者，歸也。精氣歸於天，肉歸於土，血歸於水，脈歸於澤，聲歸於雷，動作歸於風，眼歸於日月，骨歸於木，筋歸於山，齒歸於石，膏歸於露，露歸於草，呼吸之氣復歸於人。
禮記祭義曰：宰我曰：吾聞鬼神之名，不知其所謂。子曰：氣之也者，神之盛也。魄也者，鬼之盛也。合鬼與神，教之至也。
依崔鴻十六國春秋前涼錄曰：張傾，安定馬氏人。初傾之殺麴儉，儉有恨言。恨言是月光見白狗。拔劍斫之，傾委地不起。左右見儉在傍。遂乃暴卒。
依神異經曰：東北方有鬼星石室。三百戶而共所。石傍題曰鬼門，門晝日不閉，至暮則有人語。有火青色。
南陽宋定伯，年少時，夜行逢鬼，問曰：言？鬼尋復問之：卿復誰？定伯誑之言：我亦鬼。鬼問：欲至何所？答曰：欲至宛市。鬼言：我亦欲至宛。遂行數里。鬼言：步行太遲，可共遞相檐也。定伯曰：大善！鬼便先檐定伯數里。鬼言：卿大重，將非鬼也。定伯言：我新死，故身重耳。伯因復檐鬼，鬼略無重。如是再三。定伯復言：我新死，不知鬼悉何所畏忌？鬼答言：唯不喜人唾。於是共行，道遇水。定伯令鬼先度，聽之了無聲音。定伯自度，漕灌作聲。鬼復言：何以聲？定伯曰：新死不習度水故爾，勿怪吾也。行欲至宛，定伯便檐鬼著頭上，急持之。鬼大呼，聲咋咋然。索下，不復聽之。徑至宛市中，下著地，化為一羊，便賣之。恐其變化，為羊唾之。得錢千五百，乃去。于時石崇言：定伯賣鬼得千五百文。
趙泰傳曰：泰曾奄然而絕，有使二人扶而從西入趣宮治。合有三重黑門，周匝數十里，高梁瓦屋。是日亦有同死者男子五六千人，皆在門外。有吏著帛單衣，持筆疏人姓名，男女左右別記。謂曰：莫動！當將汝入呈太山府君，名簿在第二十。須臾便至。府君西向坐，邊有持刀直衛。左右至者案名一一呼入，至府君所依罪輕重斷之入獄。案抱朴子曰：按九鼎記及青靈經並云：人物之死俱有鬼也。
魏孫恩作逆時，吳興紛亂。一男子避急，突入蔣侯廟。始入，門木像彎弓射之，即死。行人及守廟者無不必見。
夫論畜生，癡報所感。種類既多，條緒非一。稟茲穢質，生此惡塗。頓罷慧明，唯多貪恚。所以蜂蠆蘊毒，蛇蝮懷瞋，鴿雀嗜婬，豺狼騁暴。或復被毛戴角，抱翠銜珠。嘴巨鋒芒，爪甲長利。或復聽物往還，受人驅策。犬勤夜吠，雞競曉鳴，牛弊田農，馬勞行陣。肌肉於是消耗，皮膚為之零落。或可潛藏草澤，遂被罝羅；竄伏陂池，橫遭罾網。如是畜生，悉皆懺悔。乃至鵾鵬大質，螻蟻細軀。偃鼠飲河，鷦鷯巢木。水生陸產，羽族毛群，錦質紫鱗，丹鰓頳尾。如此之流，悉皆代為懺悔。當令信根清淨，捨此惡形；慧命莊嚴，復茲天報。無復驅馳之苦，永離屠割之悲。縱意逍遙，隨心放蕩。飲啄自在，嗚嘯無為。出彼樊籠，免乎繫縛也。
畜生者，如婆沙論中釋：生謂眾生，畜謂畜養。謂彼橫行，稟性愚癡，不能自立，為他畜養，故名畜生。問曰：若以畜養名畜生者，如諸龍水陸空行，豈可為人所養名為畜生耶？答曰：養者義寬，具滿人間及以六天。不養者處狹，唯在人中山野澤內。又古昔諸龍亦為人養，具在文史。今從畜養偏多，故名畜生。
又立世論云：畜生梵名底栗車。由因諂曲業故，於中受生。故復說此道眾生多覆身行故，說名底栗車。
依新婆沙論：名為傍生故。問：云何傍生趣？答：其形傍故行亦傍，故形亦傍，是故名傍生。有說彼諸有情由造作增上愚癡身語意惡行，往彼生，闇鈍故名傍生。謂此遍於五趣皆有。如捺落迦中，有無足者，如孃矩吒蟲等；有二足者，如鐵嘴鳥等；有四足者，如黑駿狗等；有多足者，如百足等。於鬼趣中，有無足者，如毒蛇等；有二足者，如烏鴟等；有四足者，如狐狸象馬等；有多足者，如六足百足等。於人趣三洲中，有無足者，如一切腹行蟲；有二足者，如鴻雁等；有四足者，如象馬等；有多足者，如百足等。於拘盧洲中，有二足者，如鴻雁等；有四足者，如象馬等；無有無足及多足者，彼是受無惱害業果處故。四天王眾天及三十三天中，有二足者，如妙色鳥等；有四足者，如象馬等。餘無者如前釋。上四天中，唯有二足者，如妙色鳥等。餘皆無者，空居天處轉勝妙故。問：彼處若無象馬等者，如何為乘？亦聞彼天乘象馬等，云何言無？答：由彼諸天福業力故，作非情數象馬等形而為御乘，自娛樂也。
依樓炭經說：畜生不同，大約有其三種：一魚，二鳥，三獸。於此三中一一無量。魚有六千四百種，鳥有四千五百種，獸有二千四百種。於彼經中但列總數，不別列名。正法念經種數不同，有四十億，亦不列名。
如新婆沙論：問：傍生本住何處？答：本所住處在大海中。後時流轉，遍在諸趣。問：其形云何？答：多分傍側。亦有竪者，如緊捺落，畢舍遮，醯盧索迦等。問：語言云何？答：劫初成時皆作聖語。後以飲食時分有情不平等故，諂誑增上故，便有種種語，乃至有不能言者。
又舊婆沙論說：畜生住處乃有邊正之別。第一正住者，或說在鐵圍兩界之間，冥闇之中；或在大海之內；或在洲渚之上。第二邊住者，謂在五趣之中。如地獄中，或有無足畜生，如彼蛇等；或有二足者，如彼烏鳩等；或有四足者，如彼狗等。於鬼趣中，亦有無足、二足、四足、多足畜生。謂彼有威德鬼中亦有象馬駝驢等。無威德鬼中唯有狗等。修羅趣中，於天趣中，唯有二足、四足畜生，更無餘種。
如菩薩處胎經云：第一大鳥不過金翅鳥。頭尾相去八千由旬，高下亦爾。若其飛時，從一須彌至一須彌，終不中止。廣如經說。第二獸者不過於龍。如阿含經說：難陀跋難陀二龍，其形最大。繞須彌山七匝，頭猶山頂，尾在海中。第三魚身者不過摩竭大魚。如四分律說：摩竭大魚身長或三百由旬、四百由旬，乃至極大者長七百由旬故。阿含經云：眼如日月，鼻如大山，口如赤谷。若依俗書，莊周說云：有大鵬，其形極大。鴻鵬之背不知幾千里。將欲飛時，擊水三千里。翼若垂天之雲，搏扶搖而上，去地九萬，方乃得逝。要從北溟至於南溟，一飛六月，終不中息。俗書復說水獸大者不過巨靈之鼇。其形最大，首冠蓬萊，海中游戲。亦不說其高下長短也。莊周說小鳥之微，不過於鷦螟之鳥。蚊子鬚上養子有卵。鬚上孚乳，其卵不落。
如毘曇說云：畜生道中壽極長者，不過一劫。如持地龍王及伊羅鉢龍等。壽極短者，不過蜉蝣之蟲。朝生夕死，不盈一日。中間長短，不可具述。如智度論說：佛令舍利弗觀鴿過未前後各八萬劫，猶不捨鴿身。故知畜生壽報長遠，非凡所測也。
依業報差別經中說：具造十業，得畜生報：一、身行惡，二、口行惡，三、意行惡，四、從貪煩惱起諸惡業，五、從瞋煩惱起諸惡業，六、從癡煩惱起諸惡業，七、毀罵眾生，八、惱害眾生，九、施不淨物，十、行於邪婬。若依正法念經說：畜生種類各各差別，業因得報亦各不同。備如經說，不可具述。若依地持，具造十惡，一一能令眾生墮於地獄、畜生、餓鬼中；後得人身，猶有習報。
依賢愚經云：爾時有諸估客欲詣他國。其諸商人共將一狗，至於中路，眾賈頓息。伺人不看，狗便盜肉。眾人瞋打而折其脚，棄野而去。時舍利弗天眼見狗𤼣躄飢餓，困篤垂死。著衣持鉢，入城乞食。得已持出，飛至狗所。慈心憐愍，以食施與。狗得其食，活命歡喜。即為狗說微妙之法，狗便命終生舍衛國婆羅門家。後舍利弗獨行乞食，婆羅門見而問言：尊者獨行，無沙彌耶？舍利弗言：我無沙彌。聞卿有子，當用見與。婆羅門言：我有一子，字曰均提。年既孤幼，不任使命。比前長大，當用相與。後至七歲，以其兒付令使出家。便受其兒，將至祇桓，聽為沙彌。漸為說法，心開意解，得阿羅漢果，功德悉備。均提沙彌始得道已，自以智力觀過去世，本造何行，遭聖獲果。觀見前身作一餓狗，蒙和上恩，今得人身，并獲道果。欣心內發而自念言：我蒙師恩，得脫諸苦。今當盡身供給所須。求作沙彌，不受大戒。佛告阿難：由過去世迦葉佛時，均提出家少年聲好。善巧讚唄，人所樂聽。有一老僧，音聲濁鈍，不能經唄，已得羅漢，功德皆具。年少比丘自恃好聲，見而訶之：聲如狗吠。時老比丘便呼年少：汝識我不？我得羅漢，儀式悉具。年少聞說，心驚毛竪，惶怖自責。即於其前，懺悔過咎。由其惡言，五百世中常受狗身。由其出家持淨戒故，今得見我，蒙得解脫。
又智度論云：愚癡多故，受蚯蚓、𧏙蜋、螻蟻、鵂鶩、角鵄之屬，諸騃蟲鳥。龍樹菩薩或云：婬欲情多故欲受鶩身。或云：愚癡多故亦受鶩身。此二鶩身為同為異？答：謂習欲生者，是水鳥鳧鴨之流。習癡生者，是陸鳥鵄梟之類。或晝見夜亦見，由欲生故，恒多連飛，並汎鳥之類。或夜見晝不見，由癡生故，恒多夜游。伺鼠鴟亦二種：習欲生者是老鴟，則晝見夜不見；習癡生者是角鴟，則夜見晝不見。
又長阿含及增一經云：金翅鳥有四種：一卵生，二胎生，三濕生，四化生。皆先大布施，由心高陵虛，苦惱眾生，心多瞋慢，生此鳥中。有如意寶珠以為瓔珞，變化萬端，無事不辨。身高四十里。衣廣八十里，長四十里，重二兩半。食黿鼉蟲鼈以為段食。洗浴衣服為細滑食。亦有婚姻，兩身相觸以成陰陽。壽命一劫，或有減者。大海北岸一樹，名究羅瞋摩，高百由旬，蔭五十由旬。樹東有卵生龍宮，卵生金翅鳥宮；樹南有胎生龍宮，胎生金翅鳥宮；樹西有濕生龍宮，濕生金翅鳥宮；樹北有化生龍宮，化生金翅鳥宮。各各縱廣六千由旬，莊飾如上。若卵生金翅鳥飛下海中，以翅搏水，水即兩披。深二百由旬，取卵生龍，隨意而食之。胎濕化等亦復如是。有化龍子於六齋日受齋八禁。時金翅鳥欲取食之，銜上須彌山北大鐵樹上，高十六萬里，求覓其尾，了不可得。鳥聞亦受五戒。
又觀佛三昧經云：金翅鳥王，名曰正音。於眾羽族，快樂自在。於閻浮提日食一龍王及五百小龍。於四天下更食，日日數亦如上。周而復始，經八千歲。死相既現，諸龍吐毒，不能得食。飢逼慞惶，求不得安。至金剛山，從金剛山直下，從大水際至風輪際。為風所吹，還上金剛山。如是七返，然後命終。以其毒故，令十寶山同時火起。難陀龍王懼燒此山，即降大雨，滴如車軸。鳥肉消盡，唯餘心存。心又直下，七返如前，住金剛山。難陀龍王取為明珠，轉輪聖王得為如意珠。若人念佛，心亦如是。
又樓炭、長阿含經等云：龍還有四。皆先多瞋恚，心曲不端，大行布施，今受此形。由施福故，以七寶為宮。身高四十里。衣長四十里，廣八十里，重二兩半。神力自在，百味飲食。最後一口，變為蝦蟇。若自化眷屬，發於道心，乞施皂衣，能使諸龍各興供養者，沙不雨身，及離眾患。食黿鼉魚鼈以為段食。洗浴衣服為細滑食。亦有婚姻，身相觸以成陰陽。壽命一劫，或有減者。得免金翅鳥食，唯有十六王：一、娑竭，、二難陀，三、跋難陀，四、伊那婆羅，五、提頭賴吒，六、善見，七、阿盧，八、伽句羅，九、伽毘羅，十、阿波羅，十、伽㝹，十二、瞿伽㝹，十三、阿耨達，十四、善住，十五、憂睒伽波頭，十六、得叉迦。
又樓炭、華嚴經云：娑竭龍王住須彌山北大海底。宮宅縱廣八萬由旬，七寶所成。牆壁七重，欄楯羅網，嚴飾其上。園林浴池，眾鳥和鳴。金壁銀門，門高二千四百里，廣二千二百里。彩畫殊好，常有五百鬼神之所守護。能隨心降雨，群龍所不能及。住淵涌流入海，青瑠璃色。
又海龍王經云：龍王白佛言：我從劫初正住大海，從拘樓秦佛時，大海之中，妻子甚少。今者海龍眷屬繁多。佛告龍王：其於佛法出家違犯戒行，不捨直見，不墮地獄。如斯之類，壽終已後，皆生龍中。佛告龍王：拘樓秦佛時，九十八億居家出家違其禁戒，皆生龍中。拘那含牟尼佛時，八十億居家出家，毀戒恣心，壽終之後，皆生龍中。迦葉佛時六十四億居家出家犯戒，皆生龍中。於我世中九百九十億居家出家鬪諍誹謗經戒，死生龍中。今已有出者。以是之故，在大海中諸龍妻子眷屬，不可稱計。泥洹後多有惡優婆塞，違失禁戒，當生龍中，或墮地獄。
又僧護經云：爾時世尊告僧護比丘：汝於海中所見龍王，受此龍身，牙甲鱗角，其狀可畏，臭穢難近。以畜生道障出家法，不能得免金翅鳥王之所食噉。龍性多睡，有五法不能隱身：一生時，二死時，三婬時，四瞋時，五睡時。復有四毒不能如法：一、以聲毒故，不能如法。若出聲者，聞則害人。二、以見毒故，不能如法。若見身者，必能害人。三、以氣毒故，不能如法。若被氣噓，必能害人。四、以觸毒故，不能如法。若觸身者，必能害人。
如菩薩處胎經云：佛告智積菩薩：吾昔一時無央數劫為金翅鳥王。七寶宮殿，後園浴池，皆七寶成。心得自在，如轉輪王。乃能入海，求龍為食。時彼海中有化生龍子，於其齋日，奉持八禁。時金翅鳥王身長八千由旬，左右兩翅各長四千由旬。以翅斫海取龍，水未合頃，飛銜龍出。鳥欲食龍時，先從尾而吞。到須彌山北有大鐵樹，高下六萬里。銜龍至彼，欲得食噉。求龍尾，不知處。以經日夜，明日龍始出尾，語金翅鳥：化生龍者，我身是也。我不持八齋法者，汝即灰滅。時金翅鳥聞，悔過自責。佛之威神，甚深難量。我有宮殿，去此不遠。共我至彼，以相娛樂。龍即隨鳥，至宮觀看。今此眷屬不聞如來八關齋法，唯願指授禁戒威儀。若壽終後，得生人中。爾時龍子具以禁戒法，便讀誦之。即於鳥宮而說頌曰：
我是龍王子，修道七萬劫。
以針刺樹葉，犯戒作龍身。
我宮在海水，亦以七寶成。
摩尼玻璃珠，明月珠金銀。
可隨我到彼，觀看修佛事。
復益善根本，慈潤悉周遍。
爾時鳥聞龍子所說受八關齋法，口自發言：從今以後盡形壽不殺生，如諸佛教。金翅鳥眷屬受三自歸已，即從龍子到海宮殿。彼有七寶塔，諸佛所說諸法深藏，別有七寶函，滿中佛經。見諸供養，猶如天上。龍子語鳥：我受龍身，劫壽未盡。未曾殺生，嬈觸水性。時龍子龍女心開意解。壽終之後，皆當得生阿彌陀佛國。
如經說云：如有福龍，依報快樂。具足妻妾、伎女、衣服、飲食、象馬、七珍，無不備有。優樂自在，過逾於人。乃至六欲天中，亦有鳥獸，自在受樂。亦有薄福諸龍，日別熱沙爆身，為諸小蟲之所唼食。又如人間畜生，驅策鞭打，擔輕負重，馳騁走使，不得自在。乃至水陸空行，乏少水草，共相殘害。又復鐵圍山間，兩界畜生，恒居暗瞑，受苦無間，無暫時樂。如是諸苦，不可具陳。
如經說云：如龍、驥、驎、鳳、孔雀、鸚鵡、山鷄、畫雉，為人所貴，情希愛樂。如獼猴、犲、狼、虎、兕、蚖、蝮、服鳥、梟、鴟等，人所惡見，不喜聞音。如是好醜，陳列難盡。貴賤可知，不可具述。
魏黃初中，頓丘界有人騎馬夜行，見道中有物，大如兔，兩眼如鏡，跳梁遮馬，令不得前。人遂驚懼墮馬，魅便就把，驚怖暴死。良久得蘇，蘇已，失魅不知所在。乃便上馬，前行數里，逢一人，相問訊已，說向者事變如此。今相得為伴，甚佳歡喜。人曰：我獨行，得君為伴，快不可言。君馬行疾，且前，我在後隨也。遂共行。語曰：向者物何如，乃令君懼怖耶？對曰：其身如兔，而眼如鏡，形甚可惡。伴曰：試顧視我耶？人顧視之，猶復是也。魅便跳上馬，人遂墜地怖死。家人怪馬獨歸，即行推覓，於道得之。宿昔乃蘇，說狀如是。
蜀中西南高山之上，有物，與猴相類，長七尺，能作人行，善走逐人，名曰猳國。一名馬化，或曰玃猨。伺道行婦女有長者，輒盜取將去，人不得知。若有行人經過其傍，皆以長繩相引，猶故不免。此物能別男女氣臭，故取女，男不知也。若取得人女，則為家室。其無子者，終身不得還。十年之後，形皆類之，意亦迷惑，不復思歸。若有子者，輒抱送還其家。產子皆如人形。有不養者，其母輒死。故懼怕之，無敢不養。及長，與人不異。皆以楊為姓。故今蜀中西南多諸楊，率皆是猳國馬化之子孫也。
越地深山中有鳥，大如鳩，青色，名曰治鳥。穿大樹作巢，如五六升器。戶口徑數寸，周飾以土堊，赤自相分，狀如射侯。伐木者見此樹，即避之去。或夜冥不見鳥，鳥亦知人不見，便鳴喚曰：咄，咄，上去。明日便急上去。咄，咄，下去。明日便宜急下。若不使去，但言笑而已者，人可止伐也。若有穢惡及其所止者，則有虎通夕來守。人不去，便傷害人。此鳥白日見其形，是鳥也。夜聽其嗚，亦鳥也。時有觀樂者，便作人形，長三尺。至㵎中取石蟹，就人火炙之，人不可犯也。越人謂此鳥是越柷之祖也。
季桓子穿井，獲如土缶，其中有羊馬。便問之仲尼曰：吾穿井而獲狗，何耶？仲尼曰：以丘所聞，羊也。丘聞之，木石之怪，驅蚑蝄蜽；水中之怪，是龍罔。土中之怪曰賁羊。夏鼎志曰：罔象如三歲兒，赤目，黑色，大耳，長臂，赤爪，索縛則可得食。王子曰：木精為游光，金精為清明。
晉元康中，吳郡婁縣懷瑤家，忽聞地中有犬子聲隱。其聲，上有小穿，大如螾。瑤以杖刺之，入數尺，覺如物。乃掘視之，得犬子，雌雄各一，目猶未開，形大如常犬也。哺之而食。左右咸往觀焉。長老或云：此名犀犬，得之者令家富昌，宜當養之。以目未開，還置穿中，覆以磨礱。宿昔發視，左右無孔，還失所在。瑤家積年無他禍福也。大興中，吳郡府舍中又得二牧物如初。其後太守張茂為吳興兵所殺。尸子曰：地中有犬，名曰地狼。有人，名曰無傷。夏鼎志曰：掘地而得狗，名曰賈。掘地而得豚，名曰邪。掘地而得人，名曰聚。聚，毋傷也。此物之自然，無謂鬼神而怪之。然則與地狼名異，其實一物也。淮南萬畢曰：千歲羊肝，化為地宰。蟾蜍得苽，卒時為鶉。此皆因氣作以相感而惑也。
睪辛氏有老婦人，居於王宮，得耳疾曆時。醫為挑治，出頂蟲，大如繭。婦人去後，置以瓠籬，覆之以盤。俄爾頂蟲乃化為犬，其文五色，因名盤瓠，遂畜之。時戎吳盛強，數侵邊境。遣將征討，不能禽勝。乃募天下有能得戎吳將軍首者，購金千斤，封邑萬戶，又賜以少女。後盤瓠銜得一頭，將造王闕。王診視之，即是戎吳。為之柰何？群臣皆曰：盤瓠是畜，不可官秩，又不可妻。雖有功，無施也。少女聞之，啟王曰：大王既以我許天下矣。盤瓠銜首而來，為國除害，此天命使然，豈狗之智力哉。王者重言，覇者重信。不可以子女微軀，而負明約於天下，國之禍也。王懼而從之，令少女隨盤瓠。將女上南山，山草木茂盛，無人行迹。於是女解去上衣，為僕豎之紛，著獨拘之叉，隨盤瓠昇山入谷，止于石室之中。王悲思之，遣往視覓。天輒風雨，嶺震雲晦，往者莫至。蓋經三年，產六男六女。盤瓠死後，自相配偶，為夫妻。織績木皮，染以草實，好五色衣服，裁制著用。經後母歸，以語王。王遣追之男女，天不復雨。衣服褳，言語侏離，飲食蹲踞，好山惡都。王順其意，有詔賜以名山廣澤，號曰蠻夷。蠻夷者，外癡內黠，安土重賜。以其受異氣於天命，故待以不常之伴。田作價販，無開濕符傳租稅之賦。有邑君長，皆賜印綬。冠用獺皮，取其游食於水。今即梁漢巴蜀武陵長沙廬江群夷是也。周糝雜魚肉，叩槽而號，每祭盤瓠，其俗至今。故世稱：赤𩨫橫頵，盤瓠子孫。
奘法師西國記云：僧伽羅國，此國本寶渚也。多有珍寶，栖止鬼神。其後南印度有一國王女聘隣國，吉日送歸，路逢師子，侍衛之徒，棄女逃難。女居輿中，心甘喪命。時師子王負女而去，入深山，處幽谷，捕鹿採菓，以時資給。既積歲月，遂孕男女，形貌同人，性種畜也。男漸長大，力格猛獸。年方弱冠，人智斯發，請其母曰：我何謂乎？父則野獸，母乃是人。既非族類，如何配偶。母乃述昔事以告其子曰：人畜殊途，宜速逃逝。曰：我先已逃，不能自濟。其子於後逐師子父，登山踰嶺，察其游止，可以逃難。伺父去已，遂檐負母，下趣人里。母曰：宜各慎密，勿說事源。人或知聞，輕鄙我等。於是父國，國非家族，宗祀已滅，投寄邑人。人謂之曰：爾曹何國人也？曰：我本此國，流離異域，子母相携，來歸故里。人皆哀愍，更共資給。其師子王還無所見，追戀妻兒，憤恚既發，便出山谷，往來村邑，咆哮震吼，暴害人物，殘毒生類。邑人輒出，遂取而殺。擊鼓吹貝，負弩持鉾，群從成旅，然後免害。其王懼仁化之不洽也，乃縱獠者，期於擒獲。王躬率四兵，眾以萬計，掩捕林藪，彌跨山谷。師子震吼，人畜僻易。既不擒獲，尋復招募。其有擒執師子除國害者，當酬重賞，式旌茂績。子聞王之令，乃謂母曰：飢寒以久，宜可應募。或有所得，以相撫育。母曰言：不可！若是彼獸，雖是畜也，猶是汝父。豈以艱辛而興逆害。子曰：人畜異類，禮義安在！既以違阻，此心何異。乃抽小刃，出應招募。是時千眾萬騎，雲屯霧合。師子踞在林中，人莫敢近。子即其前，父遂馴伏。於是乎親愛忘怒，乃剚刃於腹中，尚懷慈愛，猶無忿毒，乃至刳腹，含苦而死。王曰：斯何人哉，若此之異也。誘之以福利，震之以威禍，然後具陳始末，備述情事。王曰：逆哉！父而尚害，況非親乎！畜種難馴，兇情易動。除民之害，其功大矣；斷父之命，其心逆矣。重賞以酬其功，遠放以誅其逆。則國典不虧，王言不貳。於是裝二大船，多儲糧糗。母留在國，周給賞功。子女各從一舟，隨波飄蕩。其男船泛海至此寶渚，見豐珍玉，便於中止。其後商人採寶，復至渚中。乃殺其商主，留其子女。如是繁息，子孫眾多。遂立君臣，以位上下。連都築邑，據有疆域。以其先祖擒執師子，因舉元功而為國號。其女船者泛至波刺斯西，神鬼所魅，產育群女。故今西大女國是也。故師子國人形貌卑黑，方頤大顙，情性獷烈，安忍鴆毒。斯亦猛獸遺種，故其人多勇健，斯一說也。若據佛法所記，則依起世經，昔此寶洲大鐵城中五百羅剎女之所居也。
又：屈支國東境城北天祠前，有大龍池。諸龍易形，交合牝馬，逐生龍駒之子。方乃馴駕，所以此國多出善馬。聞諸先志曰：近代有王，號曰金華。政教明察，感龍馭乘。王欲終沒，鞭觸其耳，因即潛隱，以至千金城中無井取彼池水。龍變為人，與諸婦人會，生子驍勇，走及奔馬。如是漸染，人皆龍種。恃力作威，不恭王命。王力乃引搆突厥殺此人，少長俱戮，略無噍類。城今荒蕪，人煙斷絕。
述曰：數見愚俗邪說之人云：貴賤不同，人畜殊別。何有人作畜生，畜生作人。佛說虛誑，恐不依實。若汝守愚不信佛言者，何故前列俗典書史，具述目驗所覩，豈亦不信？如行恩含忍，即同楚子蛭，痼疾皆愈；宋公不禱，妖星夕退。若也行惡，如漢鴆趙王如意，蒼狗成肉；齊殺彭生，立豕為祟。近事尚然，況復行因，善惡業報，昇沈殊趣，累劫受殃也。
夫論地獄幽酸，特為痛切。刀林聳日，劍嶺參天，沸鑊騰波，炎爐起焰；鐵城晝掩，銅柱夜然。如此之中，罪人遍滿。周慞困苦，悲號叫喚。牛頭惡眼，獄卒凶牙。長叉柱肋，肝心碓擣，猛火逼身，肌膚淨盡。或復舂頭擣脚，煮魄烹魂，裂膽抽腸，屠身膾肉。如斯之苦，何可言念。於是沈浮鑊湯之裏，偃仰鑪炭之中；肉盡戈劍之端，骨碎枯形之側。鐵床之上，詎可安眠；銅柱之間，何宜久附。眼中帶火，啼淚不垂；口裏含煙，叫聲難出。如此之處，猶為輕者。所以寒氷之內，儻遇溫風；炭火之中，若蒙涼氣。便為歡樂，即復欣然。脫在阿鼻，稟形始奇。酸楚鐵牆，縱廣八萬由旬。爆聲震駭，臭煙蓬勃。如魚在𨫼，脂血焦然，間無暫樂，觸緣皆苦。動轉不得，纏縛甚嚴。東西交過，上下通徹。此間劫燒，徙寄他方。他方劫盡，還歸此處。如是展轉，經無量劫。願令修福，悉皆懺悔。當願鑊湯清淨，變作華池；鑪炭𣱦氳，化成香蓋。危昂劍樹，即是瓊林；蓊欝刀山，真如鷲嶺。銅柱變色，永竪法幢；鐵網改形，方開淨土。牛頭擲刃，更受三歸；獄卒棄鞭，還持五戒。怨家和解，寧有帶忿之容；債主喜歡，人無含瞋之色。亡頭失首之客，藉此完全；粉骨麋筋之士，因茲平復也。
問曰：云何名地獄耶？答曰：依立世阿毘曇論云：梵名泥犁耶，以無戲樂故，又無喜樂故，又無行出故，又無福德故，又因不除離惡業故，故於中生。復說此道於欲界中最為下劣，名曰非道。因是事故，故說地獄名泥犁耶。如婆沙論中名不自在。謂彼罪人為獄卒阿傍之所拘制，不得自在，故名地獄。亦名不可愛樂，故名地獄。又地者，底也。謂下底萬物之中，地最在下，故名為底也。獄者，局也。謂拘局不得自在，故名地獄。又名泥黎者，梵音此名無有。謂彼獄中無有義利，故名無有也。
問曰：地獄多種，或在地下，或處地上，或居虛空，何故並名地獄？答曰：舊翻地獄，名狹處局，不攝地空。今依新翻經論，梵本正音，名那落迦，或云捺落迦。此總攝人處苦盡，故名捺落迦。故新婆沙論云：問：何故彼趣名捺落迦？答：彼諸有情無悅、無愛、無味、無利、無喜樂，故名那落迦。或有說者：由彼先時造作增長增上暴惡身語意惡行，往彼令彼相續，故名捺落迦。有說：彼趣以顛墜故名捺落迦。如有頌言：
顛墜於地獄，足上頭歸下，
由毀謗諸仙，樂寂修苦行。
有說：捺落名人，迦名為惡。惡人生彼處，故名捺落迦。問：何故最下大者名無間耶？答：彼處恒受苦受，無喜樂間，故名無間。問：餘地獄中豈有歌舞飲食受喜樂異熟故，不名無間耶？答：餘地獄中，雖無異熟喜樂，而有等流喜樂。如於施設論說：等活地獄中有時涼風所吹，血肉還生。有時出聲唱言：等活。彼諸有情，欻然還活。唯於如是，血肉生時及還活時，暫生喜樂，間苦受故，不名無間也。
如新婆沙論云：問曰：地獄在何處？答曰：多分在此贍部洲下。云何安立？有說：從此洲下四萬踰繕那，至無間地獄底。無間地獄縱廣高下各二萬踰繕那。次上一萬九千踰繕那中，安立餘七地獄。謂次上有極熱地獄，次上有熱地獄，次上有大㘁叫地獄，次上有㘁叫地獄，次上有眾合地獄，次上有黑繩地獄，次上有等活地獄。此地獄一一縱廣萬踰繕那。次上餘有一千踰繕那，五百踰繕那是白墡，五百踰繕那是泥。有說：從此泥下有無間地獄在於中央，餘七地獄周迴圍繞，如今聚落圍繞大城。
問曰：若爾施設論說當云何通？如說：贍部洲周圍六千踰繕那三踰繕那半。一一地獄其量廣大，云何於此洲下得相容受。答曰：此贍部洲上尖下闊，猶如穀聚，故得容受。由此經中說四大海漸入漸深。又一一大地獄有十六增，謂各有四門，一一門外各有四增。一、煻煨增，謂此增內煻煨沒膝。二、屍糞增，謂此增內屍糞泥滿。三、鋒刃增，謂此增內復有三種：一刀刃路，謂於此中仰布刀刃以為道路；二劍葉林。謂此上純以銛利劍刃為葉；三鐵剌林，謂此林上有利鐵剌，長十六指。刀刃路等三種雖殊，而鐵林同，故一增攝。四、烈河增，謂此增內有熱鹹水。并本地獄以為十七。如是八大地獄并諸眷屬便有一百三十六所。是故經說有一百三十六捺落迦。
故長阿含經云：大地獄其數總八，其八地獄各有十六小地獄圍繞。如四天下外有八萬天下而圍繞，八萬天下外復有大海，海外復有大金剛山。山外復有山，亦名金剛二山中間日月神天威光並不照。八大地獄者：一想，二黑繩，三埠壓，四叫喚，五大叫喚，六燒炙，七大燒炙，八無間。
第一想地獄十六者。其中眾生手生鐵爪，遞相瞋忿，以爪相爴，應手肉墮，想以為死，故名其想。復次其中眾生懷害想，手執刀劍，遞相斫刺，㓟剝臠割，身碎在地，想謂為死。冷風來吹，尋復活起。彼自想言：我今已活。久受罪已，出想地獄，慞惶求救，不覺忽到黑沙地獄。熱風暴起，吹熱黑沙，來著其身，燒皮徹骨。身中焰起，迴旋周還，身燒燋爛。其罪未畢，故使不死。久受苦已，出黑砂地獄，到沸屎地獄。有沸屎鐵丸，自然滿前。驅迫罪人，使把鐵丸，燒其身手。復使撮著口中，從咽至腹，通徹下過，無不燋爛。有鐵觜蟲，唼肉達髓，苦毒無量。受罪未畢，復不肯死。久受苦已，出沸屎獄，到鐵釘地獄。獄卒撲之，偃熱鐵上，舒展其身，以釘釘手足，周遍身體，盡五百釘。苦毒號吟，猶不復死。久受苦已，出鐵釘地獄，到飢鐵地獄。即撲熱鐵上，銷銅灌口，從咽至腹，通徹下過，無不燋爛。餘罪未盡，猶復不死。久受苦已，出飢地獄，到渴地獄。即撲熱鐵上，以熱鐵丸，著其口中，燒其唇舌，通徹下過，無不燋爛，苦毒啼哭。久受苦已，出渴地獄，到一銅鑊地獄。獄卒怒目，捉罪人足，倒投鑊中。隨湯涌沸，上下迴旋，身壞爛熟，萬苦並至，故令不死。久受苦已，出一銅鑊，至多銅鑊地獄。捉罪人足，倒投鑊中，隨湯涌沸，上下迴旋，舉身壞爛。以鐵鉤取，投餘鑊中。悲叫苦毒，故使不死。久受苦已，出多銅鑊地獄，至石磨地獄。捉彼罪人，撲熱石上，舒展手足，以大熱石，壓其身上，迴轉揩磨，骨肉糜碎，苦毒切痛，故使不死。久受苦已，出石磨獄，至膿血地獄。膿血沸涌，罪人於中，東西馳走，湯其身體，頭面爛壞，又取膿血，食之通徹下過，苦毒難忍，故令不死。久受已，乃出膿血地獄，至量火地獄。有大火聚，其火焰熾，驅迫罪人，手把熱鐵斗，以量火聚，遍燒身體，苦熱毒痛，吟呻號哭，故令不死。久受苦已，出量火獄，到灰河地獄。縱廣深淺，各五百由旬。灰湯涌沸，惡氣熢㶿，迴波相搏，聲響可畏。從底至上，鐵刺縱橫。其河岸上，有劍樹林，枝葉華實，皆是刀劍。罪人入河，隨波上下迴澓沈沒。鐵剌剌身，內外通徹，膿血流出，苦痛萬端，故令不死。乃出灰河，至彼岸上，到劍樹林。被劍割剌。身體傷壞。復有豺狼，來嚙罪人，生食其肉。走上劍樹，時劍刃下向；下劍樹時，劍刃上向。手舉手絕，足踏足斷，皮肉墮落，唯有白骨，筋脈相連。時劍樹上有鐵觜烏，啄頭食腦，苦毒號叫，故使不死。還入灰河，隨波沈沒。鐵剌剌身，苦毒萬端，皮肉爛壞，膿血流出。唯有白骨，浮漂於外，冷風來吹，尋便起立。宿對所牽，不覺忽至鐵丸地獄。有熱鐵丸，獄鬼驅使捉之，手足爛壞，舉身火燃。萬毒並至，故令不死。久受苦已，乃出鐵丸獄，至斤斧地獄。捉此罪人撲熱鐵上。以熱鐵斤斧，斫其手足耳鼻舌身體。苦毒號叫，猶不令死。久受罪已，出斤斧獄，至豺狼獄。有群豺狼，競來䶩齧，肉墮骨傷，膿血流出，苦痛萬端，故令不死。久受苦已，乃出豺狼獄，至劍樹獄。入彼劍林，有暴風起，吹劍樹葉，墮其身上。頭面身體，無不傷壞。有鐵觜烏，啄其兩目。苦痛悲號。故使不死。久受苦已，乃出劍樹獄，至寒氷獄。有大寒風，吹其身上，舉體凍傷，皮肉墮落，苦毒叫喚，然後命終，身為不善，口意亦然，斯墮想地獄，懷懼毛竪。
第二黑繩大地獄。有十六小地獄，周匝圍繞，各縱廣五百由旬。何故名黑繩？其諸獄卒，捉彼罪人，撲熱鐵上，舒展其身，以熱鐵繩絣之使直。以熱鐵斧，逐繩道斫罪人作百千段。復次以鐵繩絣鋸鋸之。復次懸熱鐵繩，交橫無數，驅迫罪人，使行繩間。惡風暴起，吹諸鐵繩，歷絡其身，燒皮徹肉，燋骨沸髓，苦毒萬端。餘罪未畢，故令不死。故名黑繩。久受苦已，乃出黑繩，至黑沙地獄，乃至寒氷地獄，然後命終。不可具述。餘十六地獄受苦痛事，准前同法，然受苦加重。由惡意向父母佛及聲聞，即墮黑繩地獄，苦痛不可稱計。
第三𢈹壓大地獄。亦有十六小地獄圍繞，各縱廣五百由旬。何故名𢈹壓？有大石山，兩兩相對。人入此中，山自然合，𢈹壓其身。骨肉糜碎，山還故處。苦毒萬端，故使不死。復有大鐵象，舉身火然，哮呼而來，蹴蹋罪人，婉轉其上。身體糜碎，膿血流出，號咷悲叫，故使不死。復捉罪人，臥大石上，以大石壓。復取罪人臥地，鐵杵擣之，從足至頭，皮肉糜碎，膿血流出，萬毒並至。餘罪未畢，故令不死。故名𢈹壓。久受苦已，乃出𢈹壓地獄，到黑沙地獄，乃至寒氷地獄，然後命終。但造三惡業，不修三善行，即墮𢈹壓地獄，苦痛不可稱計。
第四叫喚大地獄。亦有十六小地獄圍繞，各縱廣五百由旬。何故名叫喚地獄？獄卒捉罪人，擲大鑊中，又置大鐵鑊中，熱湯涌沸，煮彼罪人。號咷叫喚，苦辛痛酸。又取彼罪人擲大𨫼上，反覆煎熬。久受苦已，乃出叫喚，至黑沙地獄，乃至寒氷地獄，爾乃命終。由瞋恚懷毒，造諸惡行，故墮叫喚地獄。
第五大叫喚地獄。亦有十六小地獄圍繞。何故名大叫喚地獄？取彼罪人，著大鐵釜中，久置鐵鑊中，熱湯涌沸，煮彼罪人。又擲大鐵𨫼上，反覆煎熬，號咷大叫，苦痛辛酸。餘罪未畢，故使不死。名大叫喚。久受苦已，出大叫喚，乃至寒氷地獄，爾乃命終。由習眾邪見，為愛網所牽，造卑陋行，墮大叫喚地獄。
第六燒炙地獄。亦有十六小地獄圍繞。何故名燒炙？將諸罪人，置鐵城中。其城火然，內外俱赤，燒炙罪人。又著鐵樓上，其樓火然，內外俱赤。又擲著大鐵陶中，其陶火然，內外俱赤。燒炙罪人，皮肉燋爛，萬毒並至，餘罪未畢，故使不死。故名燒炙。久受苦已，出燒炙地獄，乃至寒氷地獄，然後命終。為燒炙眾生故，墮燒炙地獄，長夜受此燒炙苦。
第七大燒炙地獄。亦有十六小地獄圍繞。何名大燒炙地獄？謂將諸罪人置鐵城中。其城火然，內外俱赤，燒炙罪人，皮肉燋爛，萬毒並至。有大火坑，火焰熾盛。其坑兩岸，有大火山。投彼罪人，貫鐵叉上，竪著火中，然火燒炙，皮肉燋爛。餘罪未畢，故使不死。久受苦已，出大燒炙，乃至寒氷，爾乃命終。由捨善果業，為眾惡行，故墮大燒炙地獄。
第八無間地獄。亦有十六小地獄圍繞。何名阿鼻地獄？此云無間地獄。何名無間？獄卒捉彼罪人，剝取其皮，從足至頂。即以其皮，纏罪人身，著火車上。輪碾熱地，周迴往反，身體碎爛，皮肉墮落，萬毒並至，故使不死。又有鐵城，四面火起。東焰至西，西焰至東，南北上下，亦復如是。焰熾迴遑，間無空處。東西馳走，燒炙其身，皮肉燋爛，苦痛辛酸，萬毒並至。罪人在中，久乃開門。其諸罪人，奔走往趣。身諸支節，皆火焰出。走欲至門，門自然閉。餘罪未畢，故使不死。又其中罪人舉目所見，但見惡色，耳聞惡聲，鼻聞臭氣，身觸苦痛，意念惡法。彈指之頃，無不苦時，故名無間地獄。久受苦已，從無間出，乃至寒氷地獄，爾乃命終。為重罪行，生惡趣業，故墮無間地獄，受罪不可稱計。名八大地獄，各歷十六，受罪如前。
又觀佛三昧海經云：阿鼻地獄者，縱廣正等八千由旬。七重鐵城，七層鐵網，有十八隔子。周匝七重，皆是刀林。復有七重劍林。四角有四大銅狗，廣長四十由旬。眼如掣電，牙如劍樹，齒如刀山，舌如鐵剌。一切身毛，皆然猛火，其煙惡臭。有十八獄卒，口如夜叉，六十四眼，散迸鐵丸。狗牙上出，高四由旬。牙端火流，燒前鐵車，輪輞出火，鋒刃劍戟，燒阿鼻城。赤如融銅。獄卒八頭，六十四角。角頭火然，火化成鋼，復成刀輪。輪輪相次，在火焰間，滿阿鼻城。城內有七鐵幢，火涌如沸，鐵融流迸，涌出四門。上有十八釜，沸銅涌漫。滿城中二隔間，有八萬四千鐵蟒大蛇，吐毒火中，身滿城內。其咜哮吼，如天震雷，雨大鐵丸。五百夜叉，五百億蟲，八萬四千觜，頭上火流，如雨而下，滿阿鼻城。此蟲若下猛火，大熾照八萬四千由旬。獄上衝大海水沷燋山，下貫大海底，形如車輪。若有殺父害母，罵辱六親，命終之時，銅狗化十八車，狀如寶蓋，一切火焰化為玉女。罪人遙見，心喜欲往。風刀解時，寒急作聲，寧得好火安在車上，然火自曝。即便命終，在金車上，瞻玉女者，皆捉鐵斧，斬截其身。屈申臂頃，直落阿鼻。從上隔下，如旋火輪，至於下隔。身體隔內，銅狗大吼，嚙骨唼髓，獄卒羅剎，捉大鐵叉，叉頭令起。遍體火焰，滿阿鼻獄。閻羅王大聲告勅曰：癡人，獄種！汝在世時，不孝父母，邪慢無道。汝今生處，名阿鼻獄。如是展轉，經歷大苦，說不可盡。地獄一日一夜受罪，如閻浮提六十小劫，如是大劫。具五逆者，受罪五劫。復有眾生犯四重禁，虛食信施，誹謗邪見，不識因果，斷學般若，毀十方佛，偷僧祇物，婬妷無道，逼掠淨戒尼、姊妹、親戚，造眾惡事。此人罪報，臨命終時，此等罪人經八萬四千大劫，復入東方十八隔中，如前受苦。南西北方亦復如是。身滿阿鼻獄，四支復滿十八隔中。阿鼻地獄有十八小地獄。小地獄中各有十八寒氷地獄，十八黑暗地獄，十八小熱地獄，十八刀輪地獄，十八劍輪地獄，十八火車地獄，十八沸屎地獄，十八鑊湯地獄，十八灰河地獄，五百億劍林地獄，五百億剌林地獄，五百億銅柱地獄，五百億鐵機地獄，五百億鐵網地獄，十八鐵窟地獄，十八鐵丸地獄，十八尖石地獄，十八飲銅地獄。如是阿鼻大地獄中，有此十八地獄。一一獄中別有十八隔小地獄。始從寒氷乃至飲銅，總有一百四十二隔地獄。各有造業不同，然歷此獄受苦皆遍。
又起世經云：佛告諸比丘：阿毘至大地獄中，亦有十六諸小地獄而為眷屬，以自圍繞。各廣五百由旬。所有眾生，有生者、出者、住者。惡業果故，自然出生。諸守獄卒，各以兩手，執彼地獄諸眾生身，撲置熾然熱鐵地上。火焰直上，一向猛盛。面覆於地。便持利刀，從脚踝上，破出其筋，手捉挽之。乃至頂筋，皆相連引，貫徹心髓，痛苦難論。如是挽已，令駕鐵車，馳奔而走。其車甚熱，光焰熾然。所行之處，純是洞然熱鐵險道。去已復去，隨獄卒意，無暫時停。欲向何方，稱意即去。隨所去處，獄卒挽之，未曾捨離。隨所經歷，銷鑠罪人，身諸肉血，無復遺餘。往昔人非人時所作業者，一切悉受。以不善報故，從於東方有大火聚，忽爾出生。熾然赤色，極大猛焰，一向焰赫。南西北方，四維上下，各各如是。諸大火聚之所圍繞，漸漸逼近，受諸苦痛。從於東壁出大火焰，直射西壁，到已而住；從於西壁出大光焰，直射北壁；從於北壁出大光焰，直射南壁。從下於上，自上於下，縱橫相接，上下交射，熱光赫奕，騰焰相衝。爾時獄卒以諸罪人，擲置六種大火聚內，乃至受於極嚴切苦，命亦未終。彼不善業未畢未盡，於其中間具足而受。此阿毘至大地獄中諸眾生等，以諸不善業果報故，經無量時，長遠道中，受諸苦已。地獄四門還復更開，於門開時，諸眾生等，聞聲見開，向門而走，作如是念：我等今者必應得脫。彼人如是大馳走時，其身轉復，熾燃猛烈。譬如壯夫執乾草炬，逆風而走，彼炬既然，轉復熾盛。彼諸眾生，走已復走，彼人身分，轉更熾然。欲舉足時，肉血俱散；欲下足時，肉血還生。及到獄門，其門還閉。既不得出，其心悶亂，覆面倒地，遍燒身皮，次燒其肉，復燒其骨，乃至徹髓，烟焰洞然。其烟蓬㶿，其焰炎赫，煙焰相雜，熱惱復倍。彼人於中受極嚴苦。惡業未滅，一切悉受。此阿毘至大地獄中，於一切時，無有須臾，暫受安樂，如彈指頃。如是次第，具受此苦。世尊告諸比丘，作如是言：汝應當知彼世中間別有十地獄。何等為十？一、頞浮陀地獄，二、泥羅浮陀地獄，三、阿呼地獄，四、呼呼婆地獄，五、阿吒吒地獄，六、搔揵提迦地獄，七、憂鉢羅地獄，八、波頭摩地獄，九、奔荼梨地獄。十、拘牟陀地獄。何因何緣名頞浮陀地獄耶？此諸眾生所有身形，猶如泡沫，是故名為頞浮陀地獄，復何因緣名泥羅浮陀地獄？此諸眾生所有身形譬如肉段。是故名為泥羅浮陀地獄。復何因緣名阿呼地獄？此諸眾生受嚴切苦逼迫之時叫喚而言：阿呼！阿呼！甚大苦也！是名為阿呼地獄。復何因緣名呼呼婆地獄？此諸眾生為彼地獄極苦逼時，叫喚而言：呼呼婆！呼呼婆！是故名為呼呼婆地獄。復何因緣名阿吒吒地獄？此諸眾生以極苦惱逼切其身，但得唱言：阿吒吒！阿吒吒！然其舌聲不能出口，是故名為阿吒吒地獄。復何因緣名搔揵提迦地獄？此諸眾生地獄之中，猛火焰色如搔揵提迦華，是故名為搔揵提迦地獄。復何因緣名優鉢羅地獄？此諸眾生地獄之中，猛火焰色如優鉢羅華，是故名為優鉢羅地獄。復何因緣名拘牟陀地獄？此諸眾生地獄之中，猛火焰色如拘牟陀華，是故名為拘牟陀地獄。復何因緣名奔荼梨迦地獄？此諸眾生地獄之中，猛火焰色如奔荼梨迦華，是故名為奔荼梨迦地獄。復何因緣名波頭摩地獄？此諸眾生地獄之中，猛火焰色如波頭摩華，是故名為波頭摩地獄。
又三法度論經云：地獄有三：一熱，二寒，三邊。熱地獄者，依薩婆多部有八大地獄：一等活，亦名更活。或獄卒唱生，或冷風吹活。兩緣雖異，令活一等，名等活地獄。二名黑繩地獄。先以繩絣，後以斧斫。三名眾合地獄，亦名眾磕。兩山下合，以磕罪人。四名呼呼地獄，亦名叫喚地獄。獄卒逼趁叫呼而走。五名大呼，亦名大叫喚地獄。四大火起，欲逃無路，故名大叫喚地獄。六名熱地獄，亦名燒然。火鐵狹近，於中受熱。七名眾熱地獄，亦名大燒然。山火相爆，丳炙罪人。八名無擇地獄，亦名無間。一投苦火，永無樂間，既苦無間，何所可擇。此八地獄在閻浮洲，重壘而住，依三法度論云：前二有主治。次三少主治，從三無主治。然此八為本，一一各有十六圍。一面有四，四四而合，總有十六。通本為十七。八箇十七，合有一百三十六所。罪人於中，受熱惱苦。第二寒地獄亦八：一名頞浮陀地獄。由寒苦所切，肉生細皰。二名泥賴浮陀地獄。由寒風吹，通身成皰。三名阿吒吒地獄。由脣動不得，唯舌得動，故作此聲。四名阿波波地獄。由舌不得動，唯脣得動，故作此聲。五名嘔喉地獄。由脣舌不得動，以唯喉內振氣，故作此聲。六名欝波羅地獄。此是青蓮華，此華葉細。由肉色細圻，似此華烈，日而開。七名波頭摩地獄。此是赤蓮華。由肉色大圻，似此華開。八名分陀利地獄。此是白蓮華。由彼骨圻，似此華開。前二從身相受名，次三從聲相受名，後三從瘡相受名。故俱舍論云：於此八中眾生極寒所逼，由身、聲、瘡變異，故立此名。依三法度論云：前二為可叫，次四不可叫，從三不叫。此八在洲間，著鐵圍山底，仰向居止。罪人於中受寒凍苦。第三邊地獄者，依三法度論云：亦三：一山間，二水間，三曠野。受別業報，此應寒熱雜受。若論壽報、命有延促。
又立世毘曇論云：世尊說有大地獄，名曰黑闇。各各世界外邊悉有，皆無覆蓋。此中眾生自舉手，眼不能見。雖復日月具大威神，所有光明，不照彼色。諸佛出世大光遍照。因此光明，互得相見。住在兩山世界鐵輪外邊，名曰界外。是寒地獄，於兩山間有十名。一名頞浮陀乃至第十名波頭摩。彼中眾生傍行，作向上想，猶如守宮。鐵輪外邊常作傍行。是其身量，如頞多大。因冷風觸，其身圻破，譬如熟瓜。如行葦林，被大火燒，爆聲吒吒。如是眾生被寒風觸，骨破爆聲，吒吒遠徹。因是聲故，互得相知，有諸眾生，此中受生。若有眾生於此間死，多往生彼。寒水地獄在鐵輪外。若餘世界有眾生死，應生寒氷地獄，多彼世界鐵輪外生。兩界中間其最狹處八萬由旬。在下無底，向上無覆。其最廣處十六萬由旬。
如起世經云：佛言：如憍薩羅國斛量胡麻滿二十斛，高盛不概。有一丈夫滿百年已，取一胡麻。如是次第滿百年已，復取一粒，擲著餘處。擲滿二十斛，胡麻盡已，爾所時節，我說其壽猶未畢盡。且以此數略而計之，如是二十頞浮陀壽為一泥羅浮陀壽，二十泥羅浮陀壽為一阿呼壽，二十阿呼壽為一呼呼婆壽，二十呼呼婆壽為一阿吒吒壽，二十阿吒吒壽為一搔揵提迦壽，二十搔揵提迦壽為一憂鉢羅壽，二十憂鉢羅壽為一拘牟陀壽，二十拘牟陀壽為一奔荼黎迦壽，二十奔荼黎迦壽為一波頭摩壽，二十波頭摩壽為一中劫。
又那先比丘問佛經云：如世間火，不如泥犁中火熱。如持小石著世間火中，至暮不消。取大石著泥犁火中，即消。亦如有人作惡，死在泥犁中，數千萬歲，其人不死。亦如大蟒蛟龍等以沙石為食，即消。如人懷胎，腹中有子不消。此並由善惡業力致使消與不消。如人所作，善惡隨人，如形影隨身。人死但亡其身，不亡其行。譬如然火夜書，火滅字存。火至後成，今世所作行，後世成之。又如鉢頭摩地獄中火焰熾盛。罪人去此火一百由旬，火已燒炙。若去六十由旬，罪人兩耳已聾，無所聞知。若去火五十由旬，其罪人兩目已盲，無所復見。如瞿波利比丘已懷惡心，謗舍利弗、目揵連，身壞命終，墮此鉢頭摩地獄中。
又如起世經云：波頭摩地獄所住之處，若諸眾生離其處所一百由旬，便為彼獄火焰所及。若離五十由旬，所住眾生為彼火薰，皆盲無眼。若離二十五由旬，所住眾生身之肉血，燋然破散。謂於梵行出家人邊生污濁心故，損惱心故，毒惡心故，不利益心故，無慈心故，無淨心故，自受斯殃。是故於一切梵行人所起慈身口意業，常受安樂。爾時世尊說此伽陀曰：
世間諸人在世時，舌上自然生斤斧。
所謂口說諸毒惡，還自衰損害其身。
應讚歎者不稱譽，不應讚者反談美。
如是名為口中諍，以此諍故無樂受。
若人博戲得資財，是為世間微諍事。
於淨行人起濁心，是名曰中大鬪諍。
如是三十六百千，泥羅浮陀地獄數。
五頞浮陀諸地獄，反墮波頭摩獄中。
以毀聖人致如是，由口意業作惡故。
如問地獄經及淨度三昧經云：總括地獄有一百三十四界。先述獄主名字處所。閻羅王者，昔為毘沙國王，與維陀始生王共戰，兵力不敵，因立誓願：為地獄主。臣佐十八人，領百萬之眾。頭有角耳，皆悉忿懟，同立誓曰：後當奉助治此罪人。毘沙王者，今閻羅王是。十八大臣者，今諸小王是。百萬之眾，諸阿傍是。
又長阿含經云：閻浮提南有金剛，內有閻羅王宮，縱廣六千由旬。晝夜三時有大銅鑊自然在前。若鑊入宮內，王見怖畏，捨出宮外。若鑊出宮外，王入宮內。有大獄卒，臥王熱鐵上，鐵鉤擗口，洋銅灌之。從咽徹下，無不燋爛。事竟還與婇女共相娛樂。彼諸大臣同受福者，亦復如是。
問地獄經云：十八王者，即主領十八地獄：一、迦延典泥犁，二、屈遵典刀山，三、沸進壽典沸沙，四、沸典沸屎，五、迦世典黑耳，六、嵯典火車，七、湯謂典鑊湯，八、鐵迦然典鐵床，九、惡生典山，十、寒氷十一、毘迦典剝皮，十二、遙頭典畜生，十三、提薄典刀兵，十四、夷大典鐵磨，十五、悅頭典水地獄，十六、鐵笧，十七、身典𦚭蟲，十八、觀身典洋銅。
又淨度三昧經云：復有三十地獄各有主典，不煩具錄。但列五官名字者：一者、鮮官禁殺，二者、水官禁盜，三者、鐵官禁婬，四者、土官禁兩舌，五者、天官禁酒。
問地獄經云：閻羅王城之東西南北面，列諸地獄。有日月光而不明淨。唯黑耳獄，光所不照。人命終時，生中陰。中陰者，已捨死陰，未及生陰。其罪人乘中陰身，入泥犁城。泥犁域者，是諸罪人未受罪之間，共聚是處。巧風所吹，隨業輕重，受大小身。臭風所吹，成就罪人麁醜之形。香風所吹，成就福人微細之體。
如起世經云：當閻浮洲南，二鐵圍山外，有閻摩王宮殿住處。縱廣正等六千由旬。七重牆壁，七重欄楯，七重鈴網。其外七重多羅行樹，周匝圍繞。雜色可觀，七寶所成。於其四方各有諸門，一一諸門皆有却敵樓櫓，臺殿、園苑、華池。有種種美菓彌滿，香風遠薰，眾鳥和鳴。王以惡業不善果故，於夜三時及晝三時自然有赤融銅汁，在前出生。其王宮殿即變為鐵，五欲功德皆沒不現。王見此已，怖畏不安，諸毛皆竪，即便出外。若在宮外，即走入內。時守獄者取閻摩王，高舉撲之，置熱鐵地上。其地熾然，極大猛盛，光焰炎赫。撲令臥已，即以鐵鉗開張其口，赤融銅汁，瀉置口中。時閻摩王被燒脣口，次燒其舌，後燒咽喉，復燒大腸及小腸等，次第燋然，從下而出。爾時彼王作如是念：一切眾生，以於往昔，身作惡行，口作惡行，意作惡行，并餘眾生同作業者，皆受此苦。願我從今捨此身已，更得身時，但於人間相逢受生，於如來法中當得信解，剃除鬚髮，著袈裟衣，得正信解，從家出家。既出家已，願得通證，生死已盡，梵行已立，所應作者，皆已作訖，更不復於後世受生。發如是等熏習善念，即於所住宮殿還成七寶。猶如諸天五欲功德現前具足。以三業善，便得快樂。
又新婆沙論：問：諸地獄卒為是有情數，為是非有情數耶？答：若以鐵鎖繫縛初生地獄，有情往琰摩王所者，是有情數。若以種種苦具於地獄中害有情者，是非有情數。贍部洲下有大地獄，贍部洲上亦有邊地地獄及獨地獄，或在谷中，或在山上，或在曠野，或在空中。於餘三洲，唯有邊地獄、獨地獄，無大地獄。所以者何？唯贍部洲人造善猛利，彼作惡亦復猛利，非餘洲故。有說：北拘盧洲亦無邊地獄等，是受純淨業果處故。問：若餘無大地獄者，彼諸有情造無間業斷善根等，當於何處受異熟耶？答：即於此贍部洲下大地獄受。問：地獄有情其形云何？答：其形如人。問：語言云何？答：彼初生時皆作聖語。後受苦時，雖出種種受苦痛聲，乃至無有一言可了，唯有斫刺破烈之聲。
如十輪經云：有五逆罪為最極惡。何者為五？故心殺父母阿羅漢，破壞聲聞和合僧事，乃至惡心出佛身血。諸如是等名為五逆。若人於五逆中作一一逆者，不得出家受具足戒。若聽出家，則犯重罪，應擯令出。若已有出家具諸威儀者，不應加其鞭杖及諸繫閉。復有四種大罪，同於四逆，犯根本罪。何者為四？殺辟支佛，是名殺生，犯根本罪。婬阿羅漢比丘尼，是名邪婬，犯根本罪。若人捨財與佛法僧，主掌此物而輒用之，是名為盜，犯根本罪。若人倒見，破壞比丘僧，是名破僧，犯根本罪。若人於此四根本罪中犯一一罪，皆悉不聽佛法出家。設使出家，不得聽受具足戒。若受具者，應驅令出。以有出家威儀法故，不應鞭杖繫閉奪其生命。如是皆犯根本罪，非逆罪也。有根本罪亦是逆罪，有是逆罪非根本罪，有非根本罪亦非逆罪。何者為逆罪亦是根本罪？若人出家受具足戒，得見諦道，斷其命根，是名逆罪亦根本罪也。如是眾生於我戒律中，應驅令出。何者為根本罪非逆罪？若人在我法中出家，如是凡夫眾生，故害其命，若以毒藥，或墮其胎，是名犯根本非逆罪也。若有四方僧物飲食敷具，悉不應與同共利養。若有眾生於佛法僧而生疑心，此中出家，乃至見他讀誦而作留難，乃至一偈，此非根本罪亦非逆罪，是名甚惡，近於逆罪。如是眾生若不懺悔除其罪根，終不聽使佛法中出家。設使出家受具足戒不悔過者，亦驅令出。何以故？不信正法，毀謗三乘，壞正法眼，欲滅法燈，斷三寶種，減損人天而無利益，墮於惡道。此二種人名謗正法、毀訾賢聖，地獄劫壽增長。如是諸惡業已，是名根本大重罪也。何者是不威儀根本法罪？若比丘故婬故殺凡人，不與而取，犯故妄語。於此四根本中若犯一一罪，一切比丘所作法事悉不聽入，四方僧物飲食臥具皆悉不得共同受用。然帝王大臣一切群官不應加其鞭杖、繫閉、刑罰乃至奪命。是名根本罪體性相也。何故名為根本重罪？若人作如是行，身壞命終，墮於惡趣。作如是行，是惡道根本，是故名為根本罪也。譬如鐵丸，雖擲空中，終不暫住，速疾投地。如是五逆，犯四重禁及二種眾生毀壞正法，誹謗賢聖，如是等十一種罪中，若人犯一一罪者，身壞命終皆墮阿鼻地獄。
又如正法念經說：阿鼻地獄苦千倍過前七大地獄，壽經一劫。其身長大五百由旬，造四逆人四百由旬，造三逆人三百由旬，造二逆人二百由旬，造一逆人一百由旬。彼五逆業人臨欲死時，唱喚失糞，咽喉抒氣。如是死滅，中有色生，不見其對。其身猶如八歲小兒，閻羅王然焰鐵羂，繫縛其咽，及束兩手。頭面向下，足在於上，經二千年皆向下行。多燒焰鬘，先燒其頭，次燒其身。彼六欲天聞彼阿鼻地獄中氣，即皆消散，何以故？以阿鼻獄人極大臭故。
又觀佛三昧海經云：佛告阿難：若有眾生殺父害母，罵辱六親，作是罪者，命終之時，揮霍之間，譬如壯士屈申臂頃，直落阿鼻大地獄中。化閻羅王大聲告勅：癡人獄種！汝在世時不孝父母，邪慢無道。汝今生處，名阿鼻地獄。作是語已，即滅不現。爾時獄卒復驅罪人，從於下隔乃至上隔。經歷八萬四千隔中，攢身而過，至鐵網際。一日一夜乃至周遍阿鼻地獄。一日一夜比此閻浮提日月歲數經六十小劫，如是壽命盡一大劫。具五逆者，其人受罪足滿五劫。復有眾生犯四重禁，虛食信施，誹謗邪見，不識因果，斷學般若，毀十方佛，偷僧祇物，婬妷無道，逼略淨戒諸比丘尼、姊妹、親戚，不知慚愧，毀辱所親。造此惡事，此人罪報臨命終時，刀風解身，俄爾之間，身如鐵華，滿十八隔中。一一華八萬四千葉，一一葉頭身手支節各在一隔。地獄不大，此身不小。遍滿如此大地獄中，經歷八萬四千大劫。此泥犁滅，復入東方十八隔中，如前受苦。此阿鼻獄南西北方經十八隔。謗方等經，具五逆罪，破壞僧祇，污比丘尼，斷諸善根，如此罪人，具眾罪者，身滿阿鼻獄，四支復滿十八隔中。此阿鼻獄，但燒此獄種種眾生。劫欲盡時，東門即開。見東門外，清泉流水，華菓林樹，一切俱現。是諸罪人從下上走，到上隔中，手舉刀輪，時虛空中雨熱鐵丸。走趣東門，既至門閫，獄卒羅剎手捉鐵叉，逆刺其眼，鐵狗嚙心，悶絕而死。死已生復，見南門開，如前不異。如是西門北門亦復如是。如此時間，經歷半劫。阿鼻獄死，生寒氷中。寒氷獄死，生黑暗處。八千萬歲，目無所見，受大蟲身，婉轉腹行，諸情暗塞，無所解知，百千狐狼牽掣食之。命終之後，生畜生中，五千萬身，受鳥獸形。還生人中，聾盲瘖瘂，病癩癰疽，貧窮下賤，一切諸衰以為嚴飾。受此賤形，經五百身，後復還生餓鬼道中。餓鬼道中，遇善知識諸大菩薩訶責其言：汝於前身無量世時，作無限罪，誹謗不信，墮阿鼻獄，受諸苦惱，不可具說。汝今應當發慈悲心。時諸餓鬼聞是語已，稱南無佛，稱佛恩力。尋即命終，生四天處。生彼天已，悔過自責，發菩提心。諸佛心光不捨是等，攝受是輩，如羅睺羅；教避地獄，如愛眼耳。
故起世經世尊說偈言：
若人身口意造業，作已入於惡道中，
如是當生活地獄，最為可畏毛竪處。
經歷無數千億歲，死已須臾還復活，
怨讎各各相報對，由此眾生更相殺。
若於父母起惡心，或佛菩薩聲聞眾，
此等皆墮黑繩獄，其處受苦極嚴熾。
教他正行令邪曲，見人發善必破壞，
此等亦墮黑繩獄。兩舌惡口多妄語，
樂作三種重惡業，不修三種善根牙，
此等癡人必當入，令大地獄久受苦。
或殺羊馬及諸牛，種種雜獸雞猪等，
并殺諸餘蟲蟻類，彼人當墮合地獄。
世間怖畏相多種，以此逼迫惱眾生，
當墮磑山地獄中，受於壓磨舂擣苦。
貪慾恚癡結使故，迴轉正理令別異，
判是作非乖法律，彼為刀劍轉所傷。
倚恃強勢劫奪他，有力無力皆悉取，
若作如是諸逼惱，當為鐵象所蹴踏。
若樂殺害諸眾生，身手血塗心嚴惡，
常行如是不淨業，彼等當生叫喚處。
種種觸惱眾生故，於叫喚獄被燒煮。
其中復有大叫喚，此由諂曲奸猾心。
諸見稠林所覆蔽，愛網彌密所沈淪，
常行如是最下業，彼則墮於大叫喚。
若至如是大叫喚，熾然鐵城毛竪處，
其中鐵堂及鐵屋，諸來入者悉燒然。
若作世間諸事業，恒多惱亂諸眾生，
彼等當生熱惱處，於無量時受熱惱。
世間沙門婆羅門，父母尊長諸耆舊，
若恒觸惱令不喜，彼等皆墮熱惱獄。
生天淨業不樂修，所愛至親常遠離，
喜作如是諸事者，彼人當入熱惱獄。
惡向沙門婆羅門，并諸善人父母等，
或復害於餘尊者，彼墮熱惱常熾然。
常多造作諸惡業，不曾發起一善心，
是人直趣阿鼻獄，當受無量眾苦惱。
若說正法為非法，說諸非法為正法，
既無增益於善事，彼人當入阿鼻獄。
活及黑繩及兩獄，合會叫喚等為五，
熱惱大熱共成七，阿鼻地獄為第八。
此八名為大地獄，嚴熾苦切難忍受，
惡業之人所作故，其中小獄有十六。
如起世經云：佛告諸比丘：有三天使在於世間。何等為三？一老，二病，三死。有人放逸，三業惡行，身壞命終，生地獄中。諸守獄者，應時即來，驅彼眾生，至閻摩王前，白言：大王，此等眾生昔在人間，縱逸自恣，不善三業，今來生此。唯願大王善教示之。王問罪人：汝昔人間，第一天使，善教示汝，善呵責汝。豈得不見出現生耶？答言：大天，我實不見。王重告言：汝豈不見為人身時，或作婦女或作丈夫，衰老相現，齒落髮白，皮膚緩皺，黑黶遍體，狀若胡麻，膊傴背曲，行步跛蹇，足不依身，左右傾側，頸細皮寬，兩邊垂緩，猶若牛𩑶，脣口乾枯，喉舌燥澁，身體屈弱，氣力綿微，喘息出聲，猶如挽鋸，向前欲倒，恃杖而行，盛年衰損，血肉消竭，羸瘦尫弱，趣來世路，舉動沈滯，無復壯形，乃至身心恒常戰掉，一切支節瘦懈難攝。汝見之不？答言：大天，我實見之。時王告言：汝愚癡人無有智慧。昔日既見如是相貌，云何不作如是思惟：我今具有如是老法，未得遠離，可作善業，使我長夜利益安樂。彼人復答言：大天，我實不作如是思惟，以心縱蕩行放逸故。王又告言：汝愚癡人不修善業，當具足受放逸之罪。此之苦報非他人作，是汝自業，今還聚集，自受報也。
爾汝閻摩王第二呵之告言：諸人豈不見第二天使世間出耶？答言：大天，我實不見。王復告言：汝豈不見昔在世間作人身時，若婦女身若丈夫身，四大和合，忽爾乖違，病苦所侵，纏綿困篤，或臥大小床上，糞尿污穢，宛轉其中，不得自在，眠臥起坐，仰人扶侍，洗拭抱持，與飲與食，一切須人。汝見之不？彼人答言：大天，我實見之。王復告言：癡人！汝見如是，云何不思：我今亦有如是之法，未離患法。可作善業，令我當來長夜得大利益，大安樂事。彼人答言：不也。我實不作如是思惟，以懈怠心行放逸故。王告：癡人！汝既嬾墮不作善業，受此惡報。非他人造，還自受報。
爾時閻摩王第三呵之語言：汝愚癡人，汝昔作人時，豈可不見第三天使世間出耶？答言：大天，我實不見。王復告言：汝人間時，豈不復見若婦人身，若丈夫身，隨時命終，置於床上，以雜色衣而蒙覆之，將出聚落，昇帳軒蓋種種莊嚴。眷屬圍繞，舉手散髮，灰土坌頭，極大悲惱，號咷哭泣，舉聲大叫，椎胸哀慟，酸哽楚切。汝悉見不？答言：大天，我實見之。時王告言：癡人！汝昔既見如此，何不思惟：我亦有死，未得免離。今宜作善，為我長夜，得大利益。彼人答言：大天，我實不作如是思惟。何以故？以放逸故。時王告言：汝既放逸，不作善業，自造此惡，非他人造。得此果報，汝還自受。以此三使教示呵責已，勅令將去。時守獄者，即執罪人兩足兩臂，以頭向下，以足向上，遙擲置於諸地獄中。
夫擁其流者，未若杜其源；揚其湯者，未若撲其火。何者？源出於水，源未杜而水不窮；火沸於湯，火未撲而湯詎息。故有杜源之客，不擁流而自乾；撲火之賓，不揚湯而自止。類斯而談，可得詳矣。厭其果者，未若絕其因；怖其苦者，豈若懲於惡。因資於果，因未絕而果不窮；惡生於苦，惡未懲而苦詎息。故使絕因之士，不厭果而自亡；懲惡之賢，不怖苦而自離。凡百君子，書而誡歟！
頌曰。
生來死還送，日往復月旋。
弱喪昏風動，流浪逐物遷。
愚戇失正路，漂沒入重淵。
一墜幽暗處，萬劫履鋒鋋。
六道旋寰苦，三業未會全。
隨流無人救，悽傷還自憐。
歸誠觀物像，方知虛妄筌。
苦海深何趣，思登般若船。
晉趙泰，字文和，清河貝丘人也。祖父京兆太守。泰郡察孝廉，公府辟不就。精思典籍，有譽鄉里。甞晚乃膺仕，終於中散大夫。泰年三十五時，甞卒心痛，須臾而死。下屍于地，心煖不已，屈申隨人。留屍十日，卒咽喉中有聲如雨，俄而蘇活。說：初死之時，夢有一人，來近心下。復有二人乘黃馬，從者二人，扶策泰掖，徑將東行，不知可幾里。至一大城，崔崒高峻，城邑青黑，狀錫。將泰向城門入，經兩重門，有瓦屋可數千間。男女大小亦數千人，行列而立。吏著皂衣，有五六人，條疏姓字，云：當以科呈府君。泰名在二十。須臾將泰與數千人男女一時俱進。府君西向坐簡視名薄訖，復遣泰南入黑門。有人著絳衣，坐大屋下，以次呼名。問生時所事，作何罪？行何福善？諦汝等辭以實言也。此常遣六部使者常在人間，疏記善惡，具有條狀，不可得虛。泰答：父兄仕宦皆二千石。我少在家，修學而已，無所事也，亦不犯惡。乃遣泰為水官監作使，將二千餘人，運沙裨岸，晝夜勤苦。後轉泰水官都督，知諸獄事，給泰馬兵，令案行地獄。所至諸獄，楚毒各殊。或針貫其舌，流血竟體；或被頭露髮，裸形徒跣，相牽而行。有持大杖，從後催促。鐵床銅柱。燒之洞然。驅迫此人，抱臥其上，起即燋爛，尋復還生。或炎鑪巨鑊，焚煮罪人，身首碎墜，隨沸翻轉。有鬼持叉，倚于其側。有三四百人立于一面，次當入鑊，相抱悲泣。或劍樹高廣，不知限極。莖枝葉，皆劍為之。人眾相訾，自登自攀，若有欣競。而身首割截，尺寸離斷。泰見祖父母及二弟在此獄中，相見涕泣。泰出獄門，見有二人齎文書來，語獄吏言：有三人，其家為其於塔寺中懸幡燒香，救解其罪，可出福舍。俄見三人自獄而出。已有自然衣服，完整在身。南詣一門，云名開光大舍。有三重門，朱彩照發。見此三人即入舍中，泰亦隨入。前有大殿，珍寶周飾，精光耀目，金玉為床。見一神人，姿容偉異，殊好非常，坐此座上，邊有沙門，立侍甚眾。見府君來，恭敬作禮。泰問：此是何人，府君致敬。吏曰：號名世尊，度人之師。有頃令惡道中人，皆出聽經。時云：有百萬九千人，皆出地獄，入百里城。在此到者，奉法眾坐也。行雖虧殆，尚當得度。故開經法，七日之中，隨本所作善惡多少，差次免脫。泰未出之頃，已見千人昇虛而去。出此舍，復見一城，方二百餘里，名為受變形城。地獄考治已畢者，當於此城，更受變報。泰入其城，見有土瓦屋數千區，各有房巷。正中有瓦屋高床，欄檻彩飾。有數百局吏，對校文書，云：殺生者當作蜉蝣，朝生暮死；劫盜者當作猪羊，受人屠割；婬妷者作鶴鶩麞麋；兩舌者作鵄梟鵂鶹；捍債者為駝騾牛馬。泰案行畢，還水官處。主者語泰：卿是長者子，以何罪過而來在此？泰答：祖父兄弟皆二千石。我舉考，公府辭不行。修志念善不染眾惡。主者曰：卿無罪過，故相使為水官都督。不爾，與地獄中人無以異也。泰問主者曰：人有何行，死得樂報？主者唯言：奉法弟子，精進持戒，得樂報，無有謫罰也。泰復問曰：人未事法時，所行罪過，事法之後得除以不？答曰：皆除也。語畢，主者開滕篋，檢泰年紀，尚有餘算三十年在，乃遣泰還。臨別，主者曰：已見地獄罪報如是，當告世人，皆令作善。善惡隨人，其猶影響，可不慎乎！時親表內外候視泰五六十人，同聞泰說。泰自書記，以示時人。時晉太始五年七月十三日也。乃為祖父母二弟延請僧眾，大設福會。皆命子孫改意奉法，課勸精進。時人聞泰死而復生，多見罪福，互來訪問。時有太中大夫武城孫豐、關內侯常共郝伯平等十人，同集泰舍，欵曲尋問。莫不懼然，皆即奉法。
晉沙門支法衡，晉初人也。得病旬日，亡經三日而蘇活。說死時有人將去，見如官曹舍者數處，不肯受之。俄見有鐵輪，輪上有鐵爪，從西轉來，無持引者，而轉駛如風。有一吏呼罪人當輪立，輪轉來轢之，翻還如此，數人碎爛。吏呼衡道人來當輪立，衡恐怖自責，悔不精進，今當此輪乎！語畢謂衡曰：道人可去。於是仰首見天有孔，不覺跾爾上昇。以頭穿中，兩手博兩邊，四向顧視，見七寶宮殿及諸天人。衡甚踊躍，不能得上，疲而復還下。所將衡去人笑曰：見何等物，不能上乎！乃以衡付船官，船官行船，使為柂工。衡曰：我不能持柂。強之。有船數百，皆隨衡後。衡不曉捉柂，蹌沙洲上。吏司推衡：汝道而失，以法應斬。引衡上岸，雷鼓將斬。忽有五色二龍，推船還浮。吏乃原衡罪，載衡北行，三十許里，見好村岸，有數萬家。云是流人。衡竊上岸。村中饒狗，互欲嚙之。衡大恐懼，望見西北有講堂，上有沙門甚眾。聞經唄之聲，衡遽走趣之。堂有十二階，衡始躡一階，見亡師法柱踞胡床坐。見衡曰：我弟子也，何以而來？回起臨階，以手巾打衡面曰：莫來！衡甚欲上，復舉步登階，柱復推令下，至三乃止。見平地有一井口，深三四丈，塼無隙際。衡心念言！此井自然。井邊有人謂曰：不自然者，何得成井。唯見法柱，故倚望之，謂衡：可復道還去，狗不嚙汝。衡還水邊，亦不見向來船也。衡渴欲飲水，乃墮水中，因便得蘇。於是出家，持戒菜食，晝夜精思，為至行沙門。比丘法橋，衡弟子也。
趙石長和者，趙國高人也。年十九時，病一月餘日亡。家貧未能及時得殯，經四日而蘇。說：初死時，東南行，見二人治道，在和前五十步。和行有遲疾，二人治道亦隨緩速，常五十步。而道之兩邊荊棘森然，皆如鷹爪。見人甚眾，群走棘中，身體傷裂，地皆流血。見和獨行平道，俱歎息曰：佛子獨行大道中。前至見瓦屋行樓，可數千間。有屋甚高，上有一人，形面壯大，著皂袍四縫，臨窓而坐。和拜之。閣上人曰：石君來耶！一別二十餘年。長和爾時意中便若憶此別時也。和相識有馬牧孟承夫妻，先死已積年歲。閣上人曰：君識孟承不？長和曰：識。閣上人曰：孟承生時不能精進，今常為我司掃除之役。孟承妻精進，居處甚樂。舉手指西南一房曰：孟妻在此也。孟妻開窓見和，厚相慰問，遍訪其家中大小安否消息，曰：石君還時，可更見過，當因書也。俄見孟丞執箒提箕，自閣西來，亦問家消息。閣上人曰：聞魚龍超精進為信，爾何所修行？長和曰：不食魚肉，酒不經口，常轉尊經，救諸疾痛。閣上人曰：所傳不忘也。語久之，閣上人問都錄主者，審案石君名錄，勿謬濫也。主者案錄云：餘三十年命在。閣上人曰：君欲歸不？和對曰：願歸。乃勅主者以車騎兩吏送之。長和拜辭，上車而歸。前所行道更有傳館，吏民飲食儲跱之具。倐忽至家，惡其屍臭，不欲附之，於屍頭立。見其亡妹於後推之，踣屍面上，因得蘇活。道人支法山時未出家，聞和所說，遂定入道之志。法山者，咸和時人也。
漢武帝東遊，未出函谷關，有物當道，其身數十丈，其狀像牛，青眼曜精，四足入土，動而不徙，百官驚懼。東方朔乃請以酒灌之，灌之數十斛，而怪物始消。帝問其故，答曰：此名為患，憂氣之所生。此必是秦家之獄地，不然則是罪人徒作之所聚也。夫酒是忘憂，故能消之也。帝曰：吁！博物之士，矣。
廬江腕摐陽二縣境上，有大青小青黑。居山野之中，時聞有哭聲，多者至數十人，男女大小如始喪者。隣人驚駭，至彼奔赴，常不見人。然於哭地必有死喪。率聲若多，則為大家；聲若小者，則為小家。
王玄策行傳云：吐蕃國西南有一涌泉，平地涌出激水，遂高五六尺，甚熱，煮肉即熟。氣上衝天，像似氣霧。有一老吐蕃云：十年前，其水上激，高十餘丈。然始傍散。有一人乘馬逐鹿，直赴泉中。自此已來，不復高涌，泉中時時見人骸骨涌出。垂布水，須臾即爛。或名為鑊湯。此泉西北六七十里，更有一泉，其熱略等。時時盛沸，殷若雷聲。諸小泉溫，往往皆然。今此震旦諸處，多有溫湯。准此亦是鑊湯。故四分律下文佛言：王舍城北有熱湯，從地獄中來。初出甚熱，後流至遠處稍冷。為有餘水相和，所以冷也。
唐河東柳智感，以貞觀初為長舉縣令。一夜暴死，明旦而蘇。說云：始忽為冥官所追，至大官府。使者以智感見已，謂感曰：今有一官闕，故枉君任之。智感辭以親老，且自陳福業，未應便死。王使勘之籍，信然。因謂曰：君未當死，可權判錄事。智感許諾謝，吏引退至曹。曹有五判官連坐，感為第六。其廳事是長官人坐。三間各有床，案務甚繁擁。西頭一坐處無判官。吏引智感就空坐，群吏將文書簿帳來，取智感署，置於案上，而退立階下。智感問之，對曰：氣惡逼公。但遙以案中事答。智感省讀，其如人間者，於是為判句文。有頃食來，諸判官同食。智感亦欲就之，諸判官曰：君既權判，不宜食此。感從之竟不敢食。日別吏送智感歸家，蘇而方曉。自歸家中，日暝，吏復來迎。至彼而旦，故知幽顯晝夜相反矣。於是夜判冥事，晝臨縣職，遂以常。歲餘，智感在冥曹，因起至廁，於堂西見一婦女，年三十許，姿容端正，衣服鮮明，立而掩涕。智感問：是何人？答曰。妾是興州司倉參軍之婦也，攝來此，方別夫子，是以悲傷。智感以問吏，吏曰：官攝來有所案問，且以證其夫事爾。智感因謂婦人曰：感，長舉縣令也，夫人若被勘問，幸自分疏，無為牽引司倉，俱死無益。婦人曰：誠不願引之，恐官相逼耳。感曰：夫人幸勿相牽，可無逼迫之慮。婦人許之。既而智感還州，先問司倉：婦有疾否？司倉曰：吾婦年少無疾患。智感以所見告之，說其衣服形貌，且勸令作福。司倉走歸家，見其婦在機中織，無患也。不甚信之。後十餘日，司倉婦暴疾死。司倉始懼而作福禳之。又興州官二人考滿當赴京選，謂智感曰：君判冥道事，請問吾選得何官？智感至冥曹，以某姓名問小錄事。錄事曰：名簿並封在石函中，檢之二日，方可得報。及期來報，仍具二人今年所得官名號。智感以報二人。二人至京選，吏部擬其官，皆與報不同。州官聞之，以語智感。後問小錄事，覆檢簿云：定如所檢不錯也。既而選人過門下，門下審，退之吏部，重名，果是冥簿檢報者。於是眾咸信服。智感每於冥簿見其親識名狀及死時日月，報之，使修福，多得免。智感權判三年。其部吏來告曰：已得隆州李司戶授正官，以代公，不復判矣。智感至州，因告李刺史。李德鳳遣人往隆州審焉，其司戶已亡。問其死日，即吏來告之時也。從此遂絕。州司遣智感領囚送京，至鳳州界，囚四人皆逃。智感憂懼，捕捉不獲，夜宿於傳舍。忽見其故部吏來告曰：囚盡得矣。一人死，三人在南山西谷中，並已擒縛，願公勿憂。言畢辭去。智感即請人兵入南山西谷，果得四囚。囚知走不免，因來拒抗。智感格之，殺一囚，三囚受縛，果如所告。智感今在南任慈州司法。光祿卿柳亨為臨說之。亨為卭州刺史，見智感，親問之。然御史裴同節亦云：見數人說如此爾。
蓋聞九土區分，四生殊俗。昏波易染，慧業難基。久復愛河，長流苦海。不生意樹，未啟心燈。故三明大聖，八解至人，總法界而為智，竟虛空以作身。形無不在，量極規矩之外；智無不為，用絕思議之表。不可以人事測，豈得以處所論。將欲啟愚夫之視聽，須示真人之影跡。其猶穀風之隨嘯虎，慶雲之逐騰龍。感應相招，抑惟常理。自鹿樹表光，金河匿曜。故像法眾生，歸向有徵。雖千佛異跡，一智同途。大悲平等，隨性欲而利生；弘誓莊嚴，運慈舟而濟溺。眾生有感。機緣契會也。
述曰：今據賢劫一代，分為四時：一成，二住，三壞，四空。就此四中，成劫已住，壞空未至，今在住劫，故有千佛出現。大約而言，三佛已往，今是第四釋尊遺法。此四時中，各分二十小劫，總為八十小劫，始為一大水火風劫，名為賢劫也。就住中二十別小劫內，依立世阿毘曇論雲：十一劫是未來，八劫是過去，今釋迦佛當第九劫內成佛。
問：此賢劫中成壞空劫，佛不出世，唯取住劫。此住劫中復未來唯十一小劫，何得須有九百九十六佛一時出世耶？答曰：實如來難。古來諸佛亦有斯妨，會意稍難。今依藥王藥上、佛名經等，略知途路。且先錄藥王藥上經文，後引佛名經和會。劫有延促不同。故藥王藥上經雲：爾時釋迦牟尼佛告大眾言：我曾往昔無數劫時，於妙光佛末法之中，出家學道，聞是五十三佛名。聞已合掌，心生歡喜，復教他人令得聞持。他人聞已，展轉相教，乃至三千人異口同音，一心敬禮，即得超越無數億劫生死之罪。初千佛者，華光佛為首，下至毘舍浮佛，於莊嚴劫得成為佛，過去千佛是也。此中千佛者，拘留孫佛為首，下至樓至如來，於賢劫中次第成佛。後千佛者，日光如來為首。下至須彌相佛。於星宿劫中當得成佛。若依佛名經：過去九十一劫有佛，名毘婆屍如來。過去三十劫有佛出世，名屍棄如來。即此劫中復有佛出世，名毘舍浮如來。
問曰：此九十一劫為大為小？答曰：是大劫也。問曰：何以得知？依舊婆沙論雲：釋迦菩薩因地從毘婆屍佛以來種相好業，至今第九住劫，以經九十一大劫故。舊俱舍論雲：釋迦菩薩由禮底沙佛精進力故，即得超九大劫究竟成佛。故知九劫既大，餘九十一劫寧不是大。又依藥王藥上經：莊嚴劫、賢劫、星宿劫，各有千佛出世。即知此劫亦是大阿僧祇劫。又藥王經中：若善男子善女人及餘一切眾生聞是五十三佛名者，是人於百千萬億阿僧祇劫不墮惡道。依此文勢展轉，名莊嚴劫、賢劫、星宿劫等各有千佛出世，故知是過於大劫阿僧祇劫。至今賢劫中四佛出世者，亦是阿僧祇劫，非是住小劫也。既是大劫，故於賢劫之中千佛出世，無所疑也。又長阿含經雲：過去九十一劫有佛，名毘婆屍。復過去三十一劫有佛出世，名屍棄。復過去三十一劫有佛出世，名毘舍婆。此屍棄佛及毘舍婆佛。依佛名經即此劫中有二佛出世不別。或容阿含翻譯，乘此三十一劫也。又更一釋雲：依立世阿毘曇論：二十住劫中，過去八劫己有三佛出世。釋迦當現在第九劫出世。即以前九劫已有四佛出世，未來猶有十一劫，焉知不有多佛出世耶？故經雲：或有一劫中有無量佛出世，或無數劫中空過，無有一佛出世。以此義准，縱是小劫，多佛出世，亦自無妨。良由眾生根有強弱，故感見不同也。此義難知，更推後哲。
述曰。此賢劫千佛所化住境，堤封周統，奄及三千大千世界，所居土地最為中也。以佛是能化之人，心實虛中；所化之人及以方處，亦皆是中。故此有金剛之座。餘方餘域無此座故，佛則不居。故瑞應經雲：此方國土三千，日月萬二千，天地之中央也。佛之威神，不生邊地。若居邊地，地為之傾斜。是以古往佛興皆出於此。同斯成感，良為明證也。
如長阿含經雲：過去九十一劫有佛出世，名毘婆屍，人壽八萬歲。復過去三十一劫有佛出世，名屍棄，人壽七萬歲。復過去三十一劫有佛出世，名毘舍婆。人壽六萬歲。復過去賢劫中有佛出世，名拘樓孫，人壽五萬歲。又賢劫中有佛出世，名拘那含，人壽四萬歲。又賢劫中有佛出世，名迦葉，人壽二萬歲。我今出世，人壽百歲，少出多減。依智度迦延論，據釋迦人壽一萬歲世時合出。為觀眾生一萬歲已來無機可度。乃至百歲，眾生見苦敦逼，劫欲將末，故出乎世。故論雲：劫末佛興世，劫初轉輪王出。二不同，如下輪王篇說。
此下並依增一阿含經雲。七佛父母姓字經雲：第一維衛佛，第二式棄佛，第三隨葉佛，此三佛同姓拘樓。長阿含經雲:第一名毘婆屍佛,第二屍棄佛,第三毘舍婆佛。第四拘樓秦佛，第五拘那含牟尼佛，第六迦葉佛。此三佛同姓迦葉。長阿含經雲：第四名拘樓孫佛，第五拘那含佛，第六同名迦葉佛。第七今我釋迦牟尼佛，姓瞿曇。
第一維衛佛，第二式佛，第三隨葉佛，此三佛同是剎利王種。第四拘樓秦佛，第棄五拘那含牟尼佛，第六迦葉佛，此三佛同是婆羅門種。第七今我作釋迦文佛，是剎利王種。第一維衛佛，父字槃裱，剎利王，母字槃頭末陀。所治國名剎末提。第二式棄佛，父字阿輪拏，剎利王，母字波羅訶越提。所治國名阿樓那和提。第三隨葉佛，父字須波羅提和，剎利王，母字耶舍越提。所治國名阿耨憂摩。第四拘樓秦佛，父字阿枝達兜，婆羅門種，母字隨舍迦。所治國名輪訶利提那。王字須訶提。第五拘那含牟尼佛，父字耶睒鉢多，婆羅門種，母字欝多羅。所治國名差摩越提。王字差摩。第六迦葉佛，父字阿枝達耶，婆羅門種，母字檀那越提耶。所治國名波羅私。王名其隨。第七今我作釋迦文尼佛，父字閱頭檀，剎利王種，母子摩訶摩耶。所治國名迦維羅衛。先大王名槃提。。
第一維衛佛得道為佛時，於波陀羅樹下。第二式棄佛得道為佛時，於分塗利樹下。第三隨葉佛得道為佛時，於菩薩羅樹下。第四拘樓秦佛得道為佛時，於斯利樹下。第五俱那含牟尼佛得道為佛時，於烏暫樹下。第六迦葉佛得道為佛時，於拘類樹下。第七今我作釋迦牟尼佛為佛時，於阿沛多羅樹下。夫繡桷丹楹者，非出家之高躅；蔭松藉卉者，爰入道之清規。何者？俗以形骸之可貴，故華屋以居之；道以室家之可累，故脫屣而棄之。凡百仕人，孰能先覺。聿我調禦之師，是曰生知。成道、涅槃、初生、說法，皆依樹下，斯其旨焉。有落髮抽簪，排榮剃利，可不景慕而置心哉。
如觀佛三昧經雲：毘婆屍佛身六十由旬，圓光百二十由旬。屍棄佛身長四十由旬，圓光四十五由旬，通身光一百由旬。毘舍婆佛身長三十二由旬，圓光四十二由旬，通身光六十二由旬。拘留孫佛身長二十五由旬，圓光三十二由旬，通身光五千由旬。拘那含牟尼佛身長二十五由旬，圓光三十由旬，通身光長四十由旬。迦葉佛身長十六丈，圓光二十由旬。釋迦牟尼佛身長丈六，圓光七尺。七佛身並紫金色。依彌勒下生經雲：身長千尺，圓光二十丈。
第一維衛佛前後三會說經。初會說經，有十萬比丘皆得阿羅漢。第二會說經，有九萬比丘皆得阿羅漢。第三會說經，有八萬比丘皆得阿羅漢。第二式棄佛亦三會說法。初會說經，有九萬比丘皆得阿羅漢。第二會說經，有八萬比丘皆得阿羅漢。第三會說經，有七萬比丘皆得阿羅漢。第三隨葉佛再會說法。初會說經，有七萬比丘皆得阿羅漢。第二會說經，有六萬比丘皆得阿羅漢。第四拘樓秦佛一會說經，有四萬比丘皆得阿羅漢。第五拘那含牟尼佛一會說經，有三萬比丘皆得阿羅漢。第六迦葉佛一會說經，有二萬比丘皆得阿羅漢。第七今我釋迦牟尼佛一會說經，有千二百五十比丘皆得阿羅漢。
述曰：上來所列七佛說法度人多少者，此據小乘。如來初成佛時，創度外道，迴邪入正聲聞弟子以為親侍，故限斯數。若據如來一代說法，度三乘人得入道者，則無量無邊。故奘法師雲：依如西域，釋迦一代說法總有三時。第一時中為諸聲聞說有相法，為破外道執，令悟得道。第二時中為小行菩薩說無相法，為破聲聞，令悟無相大乘。第三時中為大行菩薩雙說有相無相法，為破有相無相法，令悟中道究竟圓教。於此三時，一一隨機廣化無量。或展轉從三乘弟子邊聞法得道，亦塵沙無數。不可以一文定，不可以一義局也。
依長阿含經雲：毘婆屍佛有二弟子：一名騫荼，二名躓沙。屍棄佛有二弟子：一名阿毘浮，二名三婆婆。毘舍婆佛有二弟子：一名扶遊，二名欝多摩。拘樓孫佛有二弟子：一名薩尼，二名毘樓。拘那含佛有二弟子：一名憂波尠多，二名欝多樓。迦葉佛有二弟子：一名提舍，二名婆羅婆。我今有二弟子：一名舍利弗，二名大目揵連。毘婆屍佛有執事弟子，名無憂。屍棄佛有執事弟子，名忍行。毘舍婆佛有執事弟子，名寂滅。拘樓孫佛有執事弟子，名善覺。拘那含佛有執事弟子，名安和。迦葉佛有執事弟子，名善友。我今有執事弟子，名阿難。毘婆屍佛有子，名方膺。屍棄佛有子，名無量。毘舍婆佛有子，名妙覺。拘樓孫佛有子，名上勝。拘那含佛有子，名導師。迦葉佛有子，名進軍。我今有子，名羅睺羅。
依菩薩本行經雲：毘婆屍佛如來滅後，正法住世，經二萬歲。神聞佛如來滅後，正法住世，經六萬歲。拘樓孫馱佛如來滅後，正法住世，經五百歲。拘那含牟尼佛如來滅後，正法住世，二十九日。迦葉佛如來滅後，正法住世，經於七日。釋迦佛如來滅後，正法住世五百歲，像法住世亦五百歲。
夫千佛乘暉，萬靈景燭。觀機適務，極聖弘恩。所以聖人陳福勸善，示禍以戒惡。小人謂善無益而不為，謂惡無傷而不法。然有殃有福之言，乃華而不實；無益無傷之論，則信而有徵。是以大聖慈湣，哀斯愚惑。廣興六度，接引四生；弘宣二諦，停毒三有。故乘無限之悲，訃機賢劫之緣也。
依五仙人經雲：久遠無數劫時，有仙人處於林藪。四人為主，一人供給奉事，未曾失意。一日遠採菓漿，誤不時還。日已中，四人失食懷恨，可為凶祝。遂感而死，復生人中。有梵志能相，占之為王，後果為王。佛言：王者，則吾是。四仙人者，拘留秦佛、拘那含牟尼佛、迦葉佛、彌勒佛是也。其梵志者，調達是也。
又智度論雲：劫盡燒時，一切皆空。眾生福力，十方風至，相對相觸。能持大水。有一千頭人，二千手足，名為韋紐天。是人臍中出千葉金色妙寶蓮華。其光大明，如萬日俱照。華中有人，結跏趺坐。此人復有無量光明，名梵天王。心生八子，八子生天地人民。是梵天王坐蓮華上。是故諸佛隨世俗，故雲寶蓮華上結跏趺坐，說六波羅蜜。
又大悲經雲：佛告阿難：何故名為賢劫者？由此三千大千世界劫欲成時，盡為一水。時淨居天以天眼觀見此世界，唯一大水。見有千枝蓮華，一一蓮華名為千葉，金色金光，大明普照，香氣芬熏，甚可愛樂。彼淨居天因見此時，心生歡喜，讚言：稀有！如此劫中當有千佛出興於世。以是因緣，遂名此劫號之為賢。我滅度後，此賢劫中當有九百九十六佛出興於世。拘留孫佛如來為首，我為第四。次復彌勒當補我處。乃至最後盧遮如來。如是次第，汝應當知。
依千佛因緣經雲：爾時世尊在王舍城耆闍崛山，從石室出，問阿難言：今諸聲聞諸菩薩等，皆講何論？阿難白佛言：世尊，諸菩薩眾各各自說宿世因緣。時有颰陀婆羅菩薩白佛言：我於今日欲少諮問，唯願天尊為我解說。說是語時，八萬四千諸菩薩等各脫瓔珞散佛供養。所散瓔珞住佛頂上，如須彌山，嚴顯可觀。有千化佛，坐山窟中。時諸菩薩白佛言：世尊，此賢劫千佛過去世時，種何功德，常生一處，同共一家，於一劫中次第當得菩提，化度眾生？爾時世尊告諸菩薩言：吾當為汝分別廣說。汝今當知。乃往過去無量百千萬億阿僧祇劫，復過是數，此世界名大莊嚴，劫名大寶。有佛名寶燈焰王如來。佛壽半劫。正法化世住於一劫，像法化世住於二劫。於像法中，有一大王，名曰光德，十善化民，如轉輪王。爾時大王教諸人民，誦毘陀論。時學堂中有千童子，年各十五，聰敏多知。聞諸比丘讚佛、法、僧，有一童子名蓮華德，白善稱比丘言：雲何名佛、法、僧？比丘答言：
波羅蜜滿足，淨性覺智慧，
勝心得成就，故號名為佛。
無染性清淨，氷離於世間，
不觀世五蔭，常住名為法。
身心常無為，永離四種食，
為世良福田，故稱比丘僧。
時千童子聞三寶名，各持香華，隨從比丘，入塔禮拜。見佛色像，五體投地，即於像前發弘誓願。各發阿耨菩提心，過算數劫，必得成佛，如今世尊。隨壽長短，皆命臨終時，以聞三寶善根因緣故，除卻五十一劫生死之業，命終之後，得生梵世。自憶往世聞三寶名，得生天上。時千梵王各乘宮殿，持七寶華，至塔供養於像。時千梵王異口同音而說偈言：
慧日大名稱，久住善寂地。
聞名除諸惡，自然生梵世。
我今頭面禮，歸依大解脫。
說此偈已，各還梵世。颰陀波羅，汝今當知。時彼國王十善化人者，久已成佛，毘婆屍如來是。善稱比丘，屍棄如來是。時千童子，豈異人乎？今拘留秦佛乃至最後樓至如來是。跋陀婆羅，汝今當知。我與賢劫千菩薩，從彼佛所聞三寶名，始發阿耨菩提心，其事如是。佛告跋陀婆羅菩薩言：過去無數阿僧祇劫，此娑婆世界有一大國，名波羅奈。王名梵德，常以善法化諸人民。以國付子，出家學道，得辟支佛。踴身虛空，化十八變。時千梵王各以衣裓，盛諸妙華，至優曇林中，供養辟支佛。白佛言：大德，為我說法。時辟支佛踴身虛空，化十八變。舒手現足。中有一梵王，名曰慧見，告餘梵言：我見辟支佛受持五戒。以戒齋法，當行十善，觀諸緣起。以此善根迴向甚深阿耨菩提。願我作佛，過於辟支佛百千萬億。時千梵王命終之後，於娑婆世界千四天下，為千轉輪王，壽命八萬四千歲。臨終時，雪山之中有一婆羅門，聰明多智，壽命半劫。於先經中，聞過去佛號栴檀莊嚴如來。彼佛為說甚深檀波羅蜜，不見施受心行平等。時大仙人聞此事已，從雪山出，詣千聖王，讚說施法。時千聖王各以國土付其太子，出家學道。時千聖王於雪山中，各立草菴，求無上道。即獲五通，飛騰空虛，壽命一劫。時雪山中有大夜叉身，長四千裏，狗牙上出高八十裏，面十二裏。眼出迸血，光如融銅。左手持劍，右手持叉，住聖王前，高聲唱言：我今飢渴，無所飯食。惟王矜湣，施少飲食。時千聖王告夜叉言：我等誓願一切施與。各各以水澡夜叉手，授以仙菓而令食之。夜叉得菓，怒棄置地，告聖王言：我父夜叉噉人精氣。我母羅剎常噉人心，飲人熱血。我今飢急，唯須人心血，何用菓為！時千聖王告夜叉言：一切難捨，無過己身。我等今日不能捨心，持用相與。是時夜叉即說偈言：
觀心無心相，四大色所成。
一切悉能捨，乃應菩薩行。
時雪山中有婆羅門，名牢度跋提，白夜叉言：唯願大師為我說法，我今不惜心之與血。即脫單衣，敷為高座，即請夜叉令就此座。時大夜叉即說偈言：
欲求無為道，不惜身心分。
割截受眾苦，能忍猶如地。
亦不見受者，求法心不悔。
一切無悋惜，猶如救頭然。
普濟眾飢渴，乃應菩薩行。
時牢度跋提聞是偈已，身心歡喜，即持利劍刺胸出心。是時地神從地湧出，白牢度跋提：唯願大仙湣憐我等及山樹神，莫為一鬼捨於身命。牢度跋提告諸神言：
此身如幻焰，隨現即變滅。
猶如呼聲響，呼已更不應。
四大五陰力，其勢不久停。
於千萬億歲，未曾為法死。
我今為法故，以心血佈施。
慎勿固遮我，障我無上慧。
以此佈施報，誓願成佛道。
若後成佛時，要先度汝等。
說此偈已，臥夜叉前，以劍刺頸，施夜叉血。即復破胸，出心與之。是時天地大動，日無精光，無雲而雷。有五夜叉從四方來，爭取分裂，競共食之。食已大噭，躍立空中，告千聖王：誰能行施如牢度跋提？如此行施，乃可成佛。時千聖王驚怖退沒，不欲菩提，生變悔心，各欲還國。時五夜叉即說偈言：
不殺是佛種，慈心為良藥。
大慈常安隱，終無老死異。
一切受身者，異殺毒害人。
是故諸菩薩，教我不殺戒。
汝今若畏死，常行不殺事。
雲何欲還國，捨靜求憒鬧！
時千聖王聞此語已，皆默然住。佛告颰陀婆羅菩薩：汝今當知，第一婆羅門讚檀汲羅蜜者，過去定光明王佛是。牢度跋提者，過去然燈佛是。千聖王出家學道，見然燈佛行諸苦行，心生悔恨，於一劫中墮大地獄。雖墮地獄，菩提願力莊嚴心故，火不能燒。從是已後，復得值遇燈明王菩薩，為其說法。從地獄出，廣為讚歎過去千佛，解脫稱莊嚴佛乃至自在王佛。時千聖王聞千佛名，歡喜敬禮。以是因緣，超越九億那由他恒河沙劫生死之罪。跋陀婆羅，汝今當知。時千聖王豈異人乎！我等賢劫千佛是也。
敬尋白淨所承，出自懿師摩王。聖輪相纂，億葉重暉。所以釋迦權應，示現降生。託跡既顯，苗裔遂彰。故應迦毘丈六金容，現三十二相之儀。，統領三千大千之化。湣彼四流之漂，運斯六度之舟也。
如長阿含經雲：天地初成，諸天下來食其地味，變化為人。因有諍起，眾議立主。選得一人，豪族最尊，為國主，以治百姓。此即是釋迦先祖之王。。又依樓炭經雲：後有他王治化，不如先王，其壽遂減。生至八萬歲，展轉稍減至一萬歲，乃至百歲。從劫初有王名大人相已來，依四分律總算，合有八萬四千二百五十三王出世。其中別有十大轉輪聖王，王四天下。自外諸王，不可備列。且列如來七世祖族名諱，具錄如下。故五分律雲：過去有王，名欝摩王。此王庶子有四名：一名照目，二名聰目，三名調象，四名尼樓。尼樓王有子，名烏頭羅。烏頭羅王有子，名瞿頭羅。瞿頭羅王有子，名屍休羅。屍休羅王有四子：一名淨飯，二名白飯，三名斛飯，四名甘露飯。若依長阿含經四分律等，皆雲：師子頰王有四子：一名淨飯王，有二子。第二白飯王，有二子。第三斛飯王，有二子。第四甘露飯王，有二子。依智度論雲：師子頰王有一女，名甘露味。甘露味有子，名施婆羅。依雜阿含經雲：世尊姑子，名低沙比丘是也。依分別功德論雲：阿難有妹出家，作比丘尼，嫌迦葉訶阿難作小兒者是。又大方便經雲：白淨王劫初已來，嫡嫡相承，作轉輪王。近來二世不作輪王，而作閻浮提王。又優婆塞戒經雲：我於初釋迦佛所發心，於寶頂佛所滿初僧祇，於然燈佛所滿第二僧祇，於迦葉佛所滿第三僧祇。。
如十二遊經雲：阿僧祇時，有菩薩為國王。父母早喪，讓國與弟，捨位求道。遙見一婆羅門，姓曰瞿曇，因從學道。婆羅門言：當解王衣，如吾所服，受瞿曇姓。於是菩薩受瞿曇姓，入於深山，食果飲水，坐禪念道。菩薩乞食，遂還國界。舉國吏民，無能識者，謂為小瞿曇。菩薩於城外甘蔗園中，以為精舍。於中獨坐。時有五百大賊，劫取宮物，路由菩薩廬邊。明日捕賊蹤跡，在菩薩捨下，因收菩薩。前後劫盜法以木貫身，立為尖標，血流於地。是大瞿曇以天眼見之。便以神足飛來，問曰：子有何罪，酷乃爾乎！卿無子孫，當何係嗣？菩薩答言：命在須臾，何陳子孫。王使左右弩弓射殺之。瞿曇悲哀涕泣，下棺斂之。取土中餘血，以泥團之，著二器中，還其精舍。左血著左器中，其右亦然。大瞿曇言：是道人若其志誠，天神當使血化為人。卻後十月，左即成男，右即成女。於是便姓瞿曇氏。一名舍夷。血化為人，乃是宿世之事。恐文繁故，不可具說所以也。
又菩薩本行經雲：甘蔗王次前有王，名大茅草。即以王位，付諸大臣。大眾圍繞，送王出城，剃除鬚髮，服出家衣。王出家己，持戒清淨，專心勇猛，成就四禪，具足五通，得成王仙，壽命極長。至年衰老，肉消背曲，雖復拄杖，不能遠行。時彼王仙有諸弟子弟子欲往東西，求覓飲食，取好軟草，安置籠裏，用盛王仙，懸樹枝上。何以故？畏諸蟲獸，來觸王仙。時諸弟子，乞食去後，有一獵師，遊行山野。遙見王仙，謂是白鳥，遂即射之。時彼王仙，既被射已，有兩滴血，出墮於地，即便命終。彼諸弟子，乞食來還，見彼王仙，被射命終，復見有血兩滴在地。即下彼籠，將王置地，集聚柴木，焚燒王屍，收骨為塔。復將種種雜妙香華，供養彼塔，尊重讚歎，承事畢了，爾時彼地，有兩滴血，即便生出二甘蔗牙，漸漸高大。至時甘蔗熟，日炙開剖。其一莖蔗出一童子；更一莖蔗出一童女，端正可喜，世無有雙。時諸弟子心念王仙在世之時，不生兒子，今此兩童，是王仙種，養護看視，報諸臣知。時諸大臣召喚解相大婆羅門，教令占相，並遣作名。彼相師言:此童子者,既是日炙熟甘蔗開而出生故,一名善生。又其從甘蔗出故，第二復名甘蔗生。又以日炙甘蔗出故，亦名日種。彼女因緣一種無異，故名善賢，復名水波。時彼諸臣取甘蔗種所生童子小年時，即灌其頂，立以為王。其賢善女，至年長大，堪能伏事，即拜為王第一之妃。
如菩薩本行經雲：時迦毘羅城不遠，復有一城，名曰天臂。彼天臂城有一釋種豪貴長者，名為善覺。大富多財，積諸珍寶，資產豐饒，具足威德，稱意自然，無所乏少。舍宅猶如毘沙門王宮殿無異。彼釋長者生於八女;一名為意,二名無比意,三名大意,四名無邊意,五名髮意,六名黑牛,七名瘦牛,八名摩訶波闍波提而此梵天於諸女中年最幼小。初生之日為諸能相婆羅門師觀占其體，雲：此女嫁若生兒者，必當得作轉輪聖王，王四天下，七寶自然，千子具足，乃至不用鞭杖治民。時善覺女年漸長成，堪欲行嫁。白淨王聞自國境內有一釋氏，甚大豪富，生於八女，端正少雙，乃至相師占觀其女當生貴子。時淨飯王聞是語已，作如是言：我今當索是女作妃，令我甘蔗轉輸聖王苗裔不絕。時淨飯王即遣使人往詣善覺大長者家，求索大慧為我作妃，波闍波提。。
爾時善覺語彼使言：善使仁者，為我諮啟大王言:我有八女,一名為意,乃至第八名為大慧。何故大王求最小者大王且可待我處分七女竟已,當與小女大慧作妃。時淨飯王復更遣使語長者言:我今不待汝一一嫁七女訖,然後取於大慧作妃,汝八頭女我盡皆取。時善覺釋報大王言:若如是者,依大王命,隨意將去。時淨飯王即遣使人一時迎取八女向宮。至於宮已，即納二女自用為妃。其二女者：第一名為意，第八名大慧者。自餘六女分與三弟。一人與二，並妻為妃。時淨飯王納意姊妹內於宮中，縱情嬉戲，歡娛受樂。依諸王法，治化四方。
又菩薩本行經雲：時甘蔗王有第二妃，絕妙端正，生於四子：一名炬面，二名金色，三名象眾，四名別成。其第一善賢妃唯生一子，名為長壽，端正可喜，世間少雙。然其骨相，不堪作王。時善賢妃如是思惟:甘蔗種王有此四子,炬面等輩兄弟群強。我今唯有此之一子,雖極端正而無有雙,然其相分不堪為主。作何方便令我此子得紹王位？復作此念：是甘蔗王今於我邊，無量敬愛，深心染著，縱情蕩意。我今可窮極婦人莊飾之法，令王於我重生妉湎。若得如心，我於屏處，當乞求願。思惟是已，如上所說，莊嚴自身，令極殊絕，至於王邊。王見妃來，生重愛敬，縱逸其心。見王生如是心已，二人眠臥。妃白王言:大王當知,我今從王乞求一願,願王與我。王言:大妃,隨意不逆,從心所欲,我當與妃。時妃重質王言:若與我願,不得變悔。王言:一與妃願,後若悔者,當令我頭破作七分。妃言:大王,王之四子炬面等輩願擯出國,遣我生子長壽為王。時甘蔗即語妃言:我此四子無有過失,國境之內有何罪祥不聽其住！妃又白言：王已先立誓：我若悔者，頭破七分。王告妃言：我如前言，與妃所願。時甘蔗王過此夜後，至明清旦，集聚四子而告勅言：汝四童子今可出去。我治化內不得居住，遠向他國。時四童子䠒跪合掌，白父王言：大王當知，我等四人無有罪惡，無諸過咎，雲何父王怱然擯我出於國界？王勅子言：我知汝等實無過失，此非我意驅擯於汝此善賢大妃之意。彼妃乞願，我不違彼，令汝出國。時四王子所生之母，各求乞隨兒去。王報諸妃：隨汝意去。時妃眷屬及諸臣百姓等各白王言：今遣此四子令出國者，我等諸臣亦求隨去。王言：任意。時甘蔗王勅諸王子：從今已去，若欲婚姻，不得餘處取他外族，還於自家姓內，而莫令甘蔗種姓斷絕。彼諸王子受父王教已，各各自將所生之母並及眷屬資財諸馱乘等，即向北方，到雪山下，經少時住。有一大河，名婆耆羅洟。渡於彼河，上雪山頂，遊涉久停，見川寬平，無諸坑坎阜，唯生軟細青草，清淨可愛，樹林華菓，蔚茂敷榮。王子見已，共相謂言:可於此間造城治化。
爾時王子既安住已,憶父王語,於自姓中求覓婚姻,不能得婦。各納姨母及其姊妹,共為夫妻,依於婦禮,一隨王教,二恐釋種雜亂相生。
爾時日種甘蔗之王召一國師大婆羅門來語之言:大婆羅門,我四王子今在何處國師答言:大王當知,王之四子已各出國,向於北方,乃至已生端正男女。時甘蔗王為自所愛諸王子故,心思欲見,意情歡喜而發是言:彼諸王子能立國計,大好治化。彼等王子是故立姓稱為釋迦。以釋迦住大樹蓊蔚枝條之陰,是故名為奢夷耆耶。以其本於迦毘羅仙處所住故，因城立名，故名迦毘羅婆蘇都。時甘蔗王三子沒後，唯一子在，名尼拘羅。長阿含經雲：住直樹林，又號釋林，因林為姓。又父王聞四子端正，曰：此真釋子也。
夫誠心內感，則至覺如在；形力外殫，則法身咫尺。是以能仁本師，隨緣訃機。湣焰宅之既焚，傷欲流之永霧。託白淨之宮，降摩耶之胎。啟黃金之色，破無明之闇。居茲三惑，示畫篋之非真；出彼四門，驚浮雲之易滅也。
如因果經雲：爾時善慧菩薩功行滿足，位登十地，在一生補處，近一切種智，生兜率天，名聖善。為諸天主說於一生補處之行，亦於十方國土現種種身，為諸眾生隨宜說法。期運將至，當下作佛，即觀五事：一者，觀諸眾生熟與未熟。二者，觀時至與未至。三者，觀諸國土何國處中。四者，觀諸種族何族貴盛。五者，觀過去因緣誰最真正應為父母。觀此五已，即下生者，不能廣利諸天人眾。仍於天宮現五種相，令諸天子皆悉覺知菩薩期運應下作佛：一者，菩薩眼見瞬動。二者，頭上華萎。三者，衣受塵垢。四者，腋下汗出。五者，不樂本坐。諸天眾見菩薩有此異相，心大驚怖，身諸毛孔血流如雨。自相謂言：菩薩不久捨於我等。爾時菩薩又現五瑞：一者，放大光明普照三千大千世界。二者，大地十八相動，須彌海水諸天宮殿皆悉震搖。三者，諸魔宮宅隱蔽不現。四者，日月星辰無復光明，五者，天下八部皆悉震動不能自禁。是諸天見菩薩身已有五相，又覩外五現稀有事，皆悉聚集，到菩薩所，頭面禮足白言：尊者，我等今日見此諸相，舉身震動，不能自安。願為我釋此因緣耶？便答天言：善男子，當知諸行皆悉無常。我今不久捨此天宮，生閻浮提。於時諸天聞此語已，悲號涕泣，心大憂惱，舉體血現，迷悶於地，深歎無常。爾時有天子即說偈言：
菩薩在於此，開我等法眼。
今者遠我去，如盲離導師。
又如欲度水，忽然失橋船。
亦似孾孤兒，喪亡其慈母。
我等亦如是，失所歸依處。
方漂生死流，了無有出緣。
我等於長夜，為癡箭所射。
既失大醫王，誰當救我者。
滯臥無明床，長沒愛欲海。
永斷尊者訓，未見超出期。
爾時菩薩以偈答曰：
我於此不久，當下閻浮提，
迦毘羅施國，白淨王宮生。
辭父母親屬，捨轉輪王位，
出家行學道，成一切種智。
建立正法幢，能竭煩惱海，
關塞惡趣門，淨開八正路。
廣利諸天人，其數不可量，
以是因緣故，不應生憂惱。
又智度論：問：菩薩何以生兜率天上，不在上生，不在下生？是大福德應自在生？
答曰：有人言：作業熟故，應是中生。又下生地中結使厚濁，上地中結使猛利。兜率天上不厚不利，智慧安隱故。又佛出世時不欲過。故若於下地生，命短，壽終時佛未出世；若於上地生，命長，壽未盡復過佛出時。故兜率天於六天及梵之中，上三下三。於彼天下，必生中國，中夜降神，中夜出迦毘羅國，行中道得菩提，中道為人說法，中夜入無餘涅槃。以好中法故，中天上生。
如菩薩降胎，以四種觀人間：一觀時，二觀土地，三觀種姓，四觀生處。初觀時者，時有八種：佛出後第一人壽八萬四千歲時乃至第八人壽一百餘歲。菩薩如是念：人壽百歲佛出時到，是名觀時。第二觀土地者，諸佛常在中國生，多豐財寶，其土清淨。第三觀種姓者，佛生二種姓中：若剎利，若婆羅門。剎利種勢力大故，婆羅門種智慧大故，隨時所貴，佛於中生。第四觀生處者，何等母人能懷那羅延力菩薩，亦能自護淨戒。如是觀竟，唯中國迦毘羅淨飯王後能懷菩薩。如是思已，於兜率天下，不失正慧，入於母胎。又佛本行經雲：爾時兜率天眾之中，有一天子，名曰金團。往昔已來，數曾下到閻浮地。補處菩薩名曰護明。護明知已，告金團言：金團天子，汝數下至閻浮提中。汝應知彼城邑聚落諸王種族，一生菩薩當生何家？金團天子報言：尊者，我甚知之。尊者善聽，我今當說。護明言：善！金團言：此之三千大千世界，有一菩提道場處所，在彼閻浮摩伽陀國境界之內，是昔諸佛成菩提處。如是展轉，遍歷天下諸國王處，皆不稱菩薩意。金團天子復作是言：我於閻浮提一切諸國處處聚落，處處諸王，處處城邑，處處剎利，各住諸城，而是剎利造種種業。我為尊者經歷已來，生於無量疲極苦惱。心迷意亂，更不復能觀看餘處。唯有一剎利，元本以來，從於大眾，平量安立，世世轉輪聖王之種。乃至甘蔗苗裔已來，子孫相承，在彼迦毘羅婆蘇都釋種所生。其王名為師子頰王，其子名為輸頭檀王。一切世間天人之中，有大名稱。尊者堪為彼王作子。護明菩薩報金團言：善哉！善哉！金團天子，汝善觀察諸王家種。我亦念在於此家生，我今深心如汝所說。金團當知，我定往生彼家作子。金團，往昔一生補處菩薩所託家者，有六十種功德具足滿於彼家。何等六十？
彼家本來清淨好種。。
一切諸聖常觀彼家。。
彼家不行一切惡事。。
彼家所生悉皆清淨。。
彼家種姓真正無雜。。
彼家係嗣，嫡嫡相承，無有斷絕。。
彼家昔來不斷王種。。
彼家所生一切諸王，皆是往昔深種善根。。
生彼家者常為諸聖之所讚歎。。
彼家生者具大威德。。
彼家多有端正婦女。。
彼家多有智慧男兒。。
彼家所生心性調順。。
彼家所生無有戲調。。
彼家生者無所可畏。。
彼家生者不曾怯弱。。
彼家生者聰明多智。。
彼家生者多解工巧。。
彼家生者皆無過罪。。
彼家所生不與世間工巧雜合，亦不貪財以為活命。。
彼家所生常好朋友。。
彼家所生不以殺害諸蟲諸獸以自活命。。
彼家種姓常知恩義。。
彼家種族能修苦行。。
彼家所生不隨他轉。。
彼家所生不曾懷恨。。
彼家所生不結癡心。。
彼家生者不以怖畏隨順於他。。
彼家生者畏殺害他。。
彼家生者無有罪患。。
彼家生者乞食得多。。
至彼家者無空發遣。。
彼家剛強，難可降伏。。
彼家法則常出禮律。。
彼家常樂佈施眾生。。
彼家建立因果勤劬。。
彼家所生世間勇健。。
彼家生常供養一切諸仙諸聖。。
彼家生常供養神靈。。
彼家生常供養諸天。。
彼家生常供養丈夫。。
彼家歷世無有怨讎。。
彼家名聲威振十方。。
彼家一切諸宗為最。。
彼家生者上世已來悉是聖種。。
彼家生者於聖種中最為第一。。
彼家生者位是轉輪聖王之種。。
彼家生者是大威德人之種性。。
彼家生者多有無量眷屬圍繞。。
彼家生者所有眷屬不可破壞。。
彼家生者所有眷屬勝一切人。。
彼家生者悉孝養母。。
彼家生者皆孝順父。。
彼家生者悉皆供養一切沙門。。
彼家生者悉皆供養諸婆羅門。。
彼家生者豐饒五穀，倉庫盈溢。。
彼家生者多有金銀硨碼瑙，一切資財無所乏少。。
彼家生者多畜奴婢象馬牛羊，一切具足。。
彼家生者不曾事他。。
彼家生者如是一切眾事具足，於世間中無所乏少。。
佛告金團天子：凡是一生補處菩薩處於母胎，彼母若有三十二種相具足者，乃能堪受菩薩在胎。何等為三十二事？一、彼母人正德而生。二、彼母人肢體具足。三、彼母人德行無缺。四、彼母人所生得處。五、彼母人為行庶幾。六、彼母人種類清淨。七、彼母人端正無比。八、彼母人名字得稱。九、彼母人身體形容上下相稱。十、彼母人未曾產生。十一、彼母有大功德。十二、彼母常念樂事。十三、彼母心常隨順一切善事。十四、彼母無有邪心。十五、彼母身口及心自然調伏。十六、彼母心口無所畏。十七、彼母多聞總持。十八、彼母極女工巧。十九、彼母心無諂曲。二十、彼母心無諂詐。二十一者、彼母人心無有瞋恚。二十二者、彼母人心無有嫉妬。二十三者、彼母人心無有慳悋。二十四者、彼母人心無有急速。二十五者、彼母人心難可迴轉。二十六者、彼母人體有至德相。二十七者、彼母人心能懷忍辱。二十八者、彼母人心有慚有愧。二十九者、彼母人得薄婬怒癡。三十者、彼母人行無女家過。三十一者、彼母人行孝順向夫。三十二者、彼母人出生一切諸德、一切諸行皆悉具足。如是母人乃能堪受一生補處後身菩薩。欲入母胎之時，取鬼宿日，然後乃入於母胎中。其受一生補處菩薩母胎已前，其母必須受八關齋，然後菩薩入於彼胎。護明菩薩復作是言：我受有不為世間一切錢財五欲快樂，故下人間，受此一生。唯欲安樂諸眾生故，哀湣苦惱諸眾生故。
依佛本行經雲：爾時護明菩薩冬分過已，至於最勝春初之時，一切樹木諸華開敷。天氣澄清，溫涼調適，百草新出，滑澤和柔，滋茂光鮮，遍滿於地。正取鬼宿星合之時，為彼諸天說於法要，悉令歡喜。時淨居天告彼一切諸天大眾言：汝等今見護明菩薩欲下生時，莫生憂惱。何以故？彼下生時必定當得成阿耨菩提。成已還來至此天宮，為汝說法。猶如往昔毘婆屍佛乃至迦葉佛等，皆從此去，還來到此，為汝說法，如前無異。
爾時菩薩於夜下生。當欲降神入胎時，彼摩耶當其夜白淨飯王言：大王當知，我從今夜欲受八禁清淨齋戒，所謂不殺生，不偷盜，不婬妷，不妄語，不飲酒，不兩舌，不惡口，不無義語；又願不貪欲，不瞋恚，不愚癡，不生邪見，我當正見。諸眾生等禁戒齋法，我當受持。我今繫念，恒常勤行，於諸眾生，當起慈心。時淨飯王即報夫人言：心所愛樂，隨意而行。我今亦捨國王之位，隨汝所行，而有偈言：
王見菩薩母，從坐恭敬起。
如母如姊姝，心不行欲想。
菩薩正念從兜率下，託淨飯王第一大妃摩耶夫人右脇住已。是時大妃於睡眠中，夢見有一六牙白象。其頭朱色，七肢拄地，以金裝牙，乘空而下，入於右脇。夫人夢已，明旦即向淨飯王言：大王當知，我於昨夜作如是夢。當入於我右脇之時，我受快樂，昔所未有。從今日後，我實不用世間快樂。此夢瑞相，誰占夢師能為我解？時淨飯王召一宮監內侍女人而告之言：汝速疾來至外宣勅，語我國師大那摩子，令追喚八婆羅門大占夢師。彼使依王勅已，喚得八婆羅門。八婆羅門等聞王語已，善知諸相，善占夢祥，即具諮王：大王善聽。所夢瑞相，我當具說。如我所見往昔諸仙諸天經於典籍所載，為說偈言：
若母人夢見，日天入右脇，
彼母所生子，必作轉輪王。
若母人夢見，月天入右脇，
彼母所生子，諸王中最勝。
若母人夢見，白象入右脇，
彼母所生子，三界無極尊。
能利諸眾生，怨親悉平等，
度脫千萬眾，越深煩惱海。
爾時占夢婆羅門師白大王言：夫人所夢，其相甚善。大王今者當自慶幸。夫人所產，必生聖子。彼於後時必成佛道，名聞遠至。時淨飯王聞諸占師說此偈已，心大歡喜，多以財施。時淨飯王聞此相師占觀妃夢，雲是吉祥之瑞。占相之後，即於其國迦毘羅城四門之外，並衢道頭街巷阡陌有人行處，安大無遮義會之施。所須飲食財寶宅舍畜生，皆悉與之。又阿私陀是五通仙人，聞菩薩從兜率陀天正念下，至淨飯王宮夫人右脇入於胎時，放大光明，遍照人天一切世界。後此大地具足六種十八相動。時阿私陀見未曾有事，心大驚怖，毛孔悉竪。今有何緣，此大地動？有何果報？時彼仙人少時思惟，然後而住，心生歡喜，踴躍無量，不能自勝，作是唱言：稀有大聖，不可思議。世間當出大富伽羅。又菩薩初從兜率下時，入母右脇受胎訖已，時有一天，名曰速往，至諸地獄，大聲唱言：汝諸人輩一切當知，菩薩今從兜率天下入於母胎。是故汝等速發誓願，願生人間。地獄眾生聞此語已，所有眾生往昔已來曾種善根，復造雜業，以惡強故，墮於地獄。彼等各各面相覩見，厭離地獄；復得光明，身心安樂；復得聞於速往世間諸天之聲，捨地獄身即生人中。所有三千大千世界諸眾生等，往昔已來種善根者，皆來於此迦毘羅城四面託生。
如涅槃經雲：菩薩下時，欲色界諸天悉來侍送。發大音聲，讚歎菩薩。以口氣風，故令地動。又念佛三昧經雲：菩薩欲降母胎時，三千大千世界悉皆六種震動。又因果經雲：爾時菩薩欲降母胎，即乘六牙白象，發兜率宮。無量諸天，作諸妓樂，燒眾名香，散天妙華，隨菩薩滿虛空中。放大光明，普照十方。以四月八日明星出時，降神母胎。於時摩耶夫人於眠寐之際。見菩薩乘六牙白象，騰虛而來，從右脇入，身現於外，如處瑠璃。夫人體安快樂，如服甘露。顧見自身，如日月照，心大歡喜，踴躍無量。見此相已，然而覺。生稀有心，即以此狀，具告白淨王知。爾時白淨王見此瑞已，歡喜踴躍，不能自勝。即召善相婆羅門占之。知菩薩處胎，出已成佛，功德利益，不可具說。爾時兜率天眾念言：菩薩已生白淨王宮，我等亦當下生人間。菩薩成佛，我得在先為其眷屬聽法。作此念已，便即下生。其數有九十九億諸天下生人間。又從他化自在天乃至四天王，及色界天王與其眷屬，亦皆下生，不可稱計。菩薩在母胎行住坐臥，無所妨礙，不令母有諸苦患事。菩薩至晨朝，於母胎中為色界諸天說種種法；至日中時，為欲界諸天說法；於日晡時，為諸鬼神說法。於夜三時亦復如是。華嚴經雲：菩薩於母胎中，三千大千世界眾生普見菩薩於胎中，如明鏡中，見其面像。
如菩薩處胎經雲：佛告喜見菩薩曰：汝欲知過去諸佛滅不滅剎土不耶？當知我過去身其數，不可稱不可量。即以神足入濕生界，眾相具足，與無數阿僧祇，為濕識眾生說法。令濕識隨意所願。各得解脫。入化卵等生，隨意所願，各得解脫，亦復如前。復以神足現當來世界，入四生中，各得解脫，亦復如前。如我今日在母胎中，與諸十方神通菩薩說不退轉難有之法；亦以神通入天四生，入地獄四生，餓鬼四生，畜生四生。於星中胎化二生盡漏得疾，濕卵二生盡漏稍遲。化生胎生是利根人，濕卵是鈍根人。又佛告阿難：諦聽，善思念之。吾今與汝，一一分別大士難有之行。阿難白佛言：願樂欲聞。佛告阿難：去此東南方一億一萬一千六十二恒河沙剎，彼有世界，名曰思樂，佛名香焰如來。於彼現般涅槃，而來至忉利天宮，經歷無數阿僧祇劫。三十六返作大梵天王，三十六返作帝釋身，三十六返作轉輪王。所度眾生無墮二乘及諸惡趣。何以故？皆是諸佛神智所感。佛告阿難：如來有胎分耶？無胎分耶？阿難白佛言：如來之身無有胎分也。佛告阿難：若如來無胎分者，雲何如來十月處胎，教化說法耶？阿難白佛言：如來有胎分者，此亦處寂；無胎分者，亦復處寂。爾時世尊即以神足現母摩耶身中，坐臥經行。敷大高座，縱廣八千由旬。金銀梯梐，天繒天，懸處虛空。作唱娛樂，不可稱計。復以神足東方去此娑訶世界萬八千土。菩薩大士皆來雲集。南西北方四維亦爾。復有下方六十二億剎土諸神通菩薩亦來大會。上方七十二億空界菩薩亦來雲集入胎中。爾時文殊師利菩薩白世尊曰：此諸菩薩大士雲集，欲聽世尊不思議法。如是三昧億千那由他，如今如來入何三昧居於胎舍，與諸大士說不思議法？佛告文殊：汝今觀察，一住、二住乃至十住，一生補處諸方菩薩，各當其位，勿相雜錯。今此大眾清淨無雜，寄生枝葉亦無穢惡。今此座上無有一人雜穢惡者，有退轉者。所以者何？是利根不處生死。又問彌勒：心有所念，幾念幾相識耶？彌勒言：舉手彈指之頃，三十二億百千念。念念成形，形皆有識。識念極微細，不可執持。佛之威神，入彼微識，皆令得度。此識教化，非無識也。
敬思定光授記，逆號能仁。玄符合契，故託化釋種。萠兆於未形之前，跡孚於已生之後。照炳人天，聯綿曠劫。其為源也，邃乎勝矣！所以坤形六動，方行七步。五淨雨華，九龍灑水。神瑞畢臻，吉徵總萃。觀諸百代，曾未之有。然後孕異堯軒，產殊禹偰。至如黑帝入夢之兆，白光滿室之徵。徒曰嘉祥，詎可擬議。身邊則光色一丈，眉間則白毫五尺。開萬字於胸前，躡千輪於足下。大略以言，三十有二。非可以龍顏虎鼻，八彩雙瞳，方我妙色，較其升降者也。
如佛本行經云：爾時菩薩聖母摩耶懷孕菩薩，將滿十月，垂欲生時，時彼摩耶大夫人父善覺長者即遣使人詣迦毘羅淨飯王所。又云：夫人父名善智，奏大王言：如我所知，我女摩耶王大夫人懷藏聖胎，威德既大。若彼產出，我女命短，不久必終。我意欲迎我女摩耶，還我安止，住於嵐毘尼中，共相娛樂，盡父子情。唯願大王，莫生留難。乞垂哀愍，遣放女來我家，產訖即遣送還。時淨飯王聞善覺使作是言已，即勅有司，其迦毘羅城及提婆陀河兩間之中，平治道路，具辦幡華種種音樂。僕從人物，不可稱計，送妃至家。
如普曜經云：太子滿十月已臨產之時，先現瑞應三十有二：一、後園樹木自然生菓。二、陸地生青蓮華，大如車輪。三、陸地枯樹皆生華葉。四、天神牽七寶交露車至。五、地中二萬寶藏自然發出。六、名香好薰遍布遠近。七、雪山中出五百白師子，羅住城門，無所嬈害。八、五百白象子，羅住殿前。九、天為四面雨細澤香潔。十、其王宮中自然泉水百味飲食，給諸虛渴。十一、諸龍玉女在虛空中現半身住。十二、天萬玉女執孔雀拂，現宮牆上。十三、諸天玉女持萬金瓶，盛甘露，住虛空中。十四、天萬玉女手執萬瓶，皆盛香水，行住虛空。十五、天萬玉女手執幢蓋而住侍焉。十六、諸天玉女羅列而住，鼓百千樂，在於虛空，自然相和。十七、四瀆江河，清澄不流。十八、日月宮殿，停住不進。十九、沸宿下侍，諸星衛從。二十、交露寶帳，普覆王宮。二十一、明月神珠，懸於殿堂，光明晃昱。二十二、宮中燈火為不復明。二十三、篋笥衣被，被在箷架。二十四、奇珍瓔珞一切寶藏自然為現。二十五、毒蟲隱藏，吉鳥祥鳴。二十六、地獄皆休，毒痛不行。二十七、地為大動，丘墟皆平。二十八、四衢街巷，平正散華。二十九、諸深坑塹，悉皆為平。三十、漁獵怨惡，一時慈心。三十一、境內孕婦，產者悉男。聾盲瘖啞癃殘百疾，皆悉除愈。三十二、一切樹神半身出現，低首禮侍。是為三十二瑞。當此之時，疆場左右，莫不雅奇，歎未曾有。
如因果經云：菩薩處胎垂滿十月，身諸支節及以相好皆悉具足。夫人憶入園遊觀，王勅後宮端正婇女，凡有八萬四千，以用侍摩耶夫人。又擇取八萬四千端正童女，齎持香華，往藍毘尼園。王又勅諸群臣百官夫人，皆悉徒從。於是夫人即昇寶輿，與諸官屬及婇女，前後道從，往藍毘尼園。爾時復有天龍八部亦皆隨從，充滿虛空。十月滿足，於四月八日日初出時，夫人見後園中有一大樹，名曰無憂。華色香鮮，枝葉分布，極為茂盛。即舉右手欲牽摘之，菩薩漸漸從右脇而出。菩薩處胎經云：佛告彌勒：當知汝復受記，五十六億七千萬歲於此樹王下成無上正等覺。我以右脇生，汝彌勒從頂生。如我壽百歲，彌勒壽八萬四千歲。我國土土，汝國土金。我國土苦，汝國土樂。
又依菩薩本行經云：爾時菩薩見母立地，以手攀樹枝時，在胎正念，從座而起。自餘一切諸眾生母欲生子時，身體遍痛，受大苦惱，數坐數起，不能自安。其菩薩母熙怡坦然，身受大樂。是時摩耶夫人立地，以手執波羅叉樹枝訖，即生菩薩。此是菩薩希奇之事，未曾有法，表如來得成於佛已，無疲勞倦，能拔一切煩惱諸根，割斷一切諸煩惱結。猶如截於多羅樹頭，畢竟不生。無相無形，無後生法。此是如來往先瑞相。
又復一切諸眾生等生苦逼故，在於胎內，處處移動。菩薩不然，從右脇入，還住右脇。在於胎內，不曾移動。及欲出時，從右脇生，不為眾苦之所逼切。此是菩薩未曾有事，表成佛已，盡其後際，修行梵行，永無有畏，常得快樂，無復諸苦。
又菩薩初從母胎右脇正念生時，放大光明，悉皆遍照。此是菩薩未曾有事，表成佛已，裂破無明黑暗之網，能出明淨大智慧光。又菩薩初從右脇出已，正心憶念。時菩薩母，身體安常，不傷不損，無瘡無痛。菩薩母身，如本無異。此是菩薩未曾有法，表成佛已，行於梵行，不缺不減，具足不少。
又菩薩初從母胎出時，無苦無惱，安庠而起，一切諸穢，不能污染，不同眾生。譬如如意瑠璃之寶，用於迦尸迦衣裹時，各不相染。此是菩薩未曾有法，表成佛已，在於世間，住於世間，世希有法，世間穢濁不污不染。
又菩薩初從母胎出時，時天帝釋將天細妙憍尸迦衣裹於自手，於先承接，擎菩薩身。此是菩薩未曾有法，表成佛已，創為娑婆世界之主，大梵天王於先勸請如來說法。
又菩薩初從右脇生時，四大天王抱持菩薩，將向母前，示其母言：世大夫人，今可歡喜。夫人生子，既得人身，諸天猶尚歡喜讚歎，況復於人。此是菩薩未曾有法，表成佛已，無量四眾，皆向如來聽受於法，依如來教，不違不背。又菩薩生已，立在於地，仰觀於母右脇之時，口作是言：我此身形，從今日後，不復更受於母脇中，不入胎臥。此是於我最末後身，我當作佛。此是菩薩未曾有法，表成佛已，口作是言：我今生分一切已盡，梵行已立，所作已辦，不受後有。此是如來往先瑞相。
又涅槃經云：菩薩初生之時，於十方面各行七步。摩尼跋陀、富那跋陀鬼神大將，執持旛蓋，振動無量無邊世界。金色晃曜，彌滿虛空。難陀龍王及跋難陀以神通力浴菩薩身。諸天形像承迎禮拜。阿私陀仙合掌恭敬。盛年捨欲，如棄涕唾，不為世樂之所迷惑。出家修道，樂於閑寂。為破邪見，六年苦行。於諸眾生，平等無二。心常在定，初無散亂。相好嚴麗，莊飾其身。所游之處，丘墟皆平。衣服離身四寸不墮。行時直視，不顧左右。所食之物，物無完過。坐起之處，草不動亂。為調眾生，故往說法，心無憍慢。
如因果經云：太子生時，于時樹下亦生七寶七莖蓮華，大如車輪。菩薩即便墮蓮華上，無扶侍者，自行七步，舉其右手而師子吼云：我於一切天人之中，最尊最勝。無量生死，於今盡矣。說是語已，時四天王即以天繒接太子身，置寶机上。釋提桓因手執寶蓋，大梵天王又持白，侍立左右。難陀龍王、優波難陀龍王於虛空中吐清淨水，一溫一涼、灌太子身。身黃金色三十二相，放大光明，普照三千大千世界。迦維羅衛國，三千日月，萬二千天地之中央也。又智度論：問曰：何故佛作金色？答曰：若鐵在金邊則不現，今現在金比佛在時金則不現，佛在時金比閻浮那金則不現，閻浮那金比大海中轉輪聖王道中金沙則不現，金沙比金山則不現，金山比須彌山金則不現，須彌山金比三十三諸天瓔珞金則不現，三十三天瓔珞金比焰摩天金則不現，焰摩天金比兜率陀天金則不現，兜率陀天金比化自在天金則不現，化自在天金比他化自在天金則不現，他化自在天金比菩薩身色則不現。如是妙色是名金色相。又瑞應經云：太子初生之時，天龍八部示於虛空作天伎樂，歌唄讚頌，燒香散華，雨眾天衣，瓔珞繽紛，不可稱數。又於樹下忽生四井，八功德水。瑞應有三十四相，不可具說。。
如瑞應經云：太子初生之時，是時大王即嚴四兵共諸臣等入園。見太子奇瑞，如是一喜一懼。合掌禮諸天神，前抱太子置於七寶象輿之上，與諸群臣婇女諸天作伎，隨從入城。王未識三寶，即將太子往詣天寺。太子即入，梵天形像皆從坐起，禮太子足，而語王言：大王當知，今此太子天人中尊，虛空天神皆悉禮敬。大王豈不見如是相耶？云何而令來此禮我？白淨王及諸大臣等歎未曾有，即將太子出於天寺，還入後宮。普曜經云：太子至寺說偈言：
初生動三千，釋梵須倫神，
日月息天王，來稽頭面禮。
何有天過是，將吾到其所？
超天天中天，天無比況勝，
隨俗來現此，現瑞人歡喜。
若干種奉養，過聖天中天。
於是天王釋梵四王各捨本位，尋時來下，五體投地，禮菩薩足。諸天人民百千之眾，默然歎吒，稱揚洪音，歎未曾有，歡喜踊躍。天地大動，天雨眾華。百千伎樂，不鼓自鳴。諸天形像現其本身，禮菩薩足，則在前住。於是頌曰：
須彌比芥子，過天龍王變，
日月禮勞耶，慧德豈禮敬！
三千界自歸，芥子比須彌，
牛跡比大海，上尊逾日月。
若能禮其尊，功福不可計。
各各得安隱，德豐無限量。
如瑞應經云：當爾之時，諸釋種姓亦同一日生五百男。修行本起經云：國中八萬四千長者生子悉男。八萬四千厩馬生駒。其一特異，毛色純白，𩦲𩥂貫珠，故名為蹇特。奴名闡特。
又瑞應本起經云：奴名車匿，馬名揵陟。時王厩中象生白子，馬生白駒，牛羊亦生五色羔犢，如是等類數各五百。王子青衣亦生五百蒼頭。爾時宮中五百伏藏，自然發出。有諸商人從海採寶而還，各齎奇珍，奉貢上王。諸瑞吉祥，當名太子為悉達。爾時八王子亦於白淨王同生太子。各懷歡喜，共制好名。又佛本行經云：迦維羅閱國有八城，合有九百萬戶。調達以四月七日生，佛以四月八日生，佛弟難陀以四月九日生，阿難以四月十日生。調達身長一丈五尺四寸，佛身長一丈六尺，難陀身長一丈五尺四寸，阿難身長一丈五尺三寸，其貴姓舍夷長一丈四尺，其餘國種皆長一丈三尺。菩薩外家去城八百里，姓瞿曇氏，作小王，主百萬戶，名一億王。菩薩婦家姓瞿曇氏。舍夷長者名水光，其婦母名月女。有一城居近其邊，生女之時，日將欲沒，餘明照其家，室內皆明，因字之為瞿夷。晉言明女。瞿夷者是太子第一夫人，其父名水光長者。太子第二夫人生羅雲者，名那維檀，其父名移施長者。太子第三夫人名鹿野，其父名釋長者。以有三婦故，太子父王為立三時殿。殿有二萬婇女，三殿凡有六萬婇女。以太子當作遮迦越王故，置有六萬婇女。
如瑜伽論云：四種入胎：一、正知而入，不正知住出。二、正知入住，不正知而出。三、俱能正知。四、俱不正知。初謂輪王。二謂獨覺。三謂菩薩。四謂所餘有情。寶性論偈云：
從天退入胎，現生有父母，
在家示嬰兒，習學諸伎藝。
戲樂及游行，出家行苦行，
現就外道學，降伏於天魔。
成佛轉法輪，示道入涅槃，
諸薄福眾生，不能見如來。
瑞應經云：太子四月八日夜明星出時生。又佛行讚云：於三月八日菩薩從右脇生。過去現在因果經云：二月八日夫人往毘藍尼園，見無憂華，舉右手摘，從右脇出。今謂世代既遙，譯人前後，直就經文，難可論辯。考求外典，如似可見。春秋云：魯莊公七年，即莊王十一年，四月辛亥，恒星不現，星殞如雨。檢內外，以四月為正也。
夫神妙寂通，圓智湛照。道絕於形穢之封，理畢於生滅之境。形識久絕，豈實誕於王宮；生滅已畢，寧假設於侍衛。但大聖應生，本期利物。有感斯現，無幽不矚。機化萬途，受說非一。或假安禪悟道，或藉慧解開襟，或示嬰孩扶持，或現乳哺資養。緣悟多種，不可一例。此是誘物之能，濟俗之術也。
依佛本行經云：爾時太子既誕生，適滿七日，其太子母摩耶夫人遂便命終。或有師言：摩耶夫人壽命算數，唯在七日，是故命終。雖然但往昔常有是法，其菩薩生滿七日已，而菩薩母皆取命終。何以故？以諸菩薩幼年出家，母見是事，其心碎裂，即便命終。又薩婆多師云：母見生子，身體端正希奇之事，歡喜不勝，即便命終。命終之後，即便往生忉利天上。時淨飯王見夫人命終之後，即便喚召釋種，皆令雲集，而告之言：汝等眷屬並是國親，今是童子嬰孩失母，乳哺之寄，將付囑誰，教令養育，使得存活？誰能憐愍，愛如己生？時有五百釋種新婦，彼等新婦各各唱言：我能養育，我能瞻看。時釋種族語彼婦言：汝等一切年少盛壯，意耽色欲，不能依時養育，依法慈憐。唯此摩訶波闍波提，親是童子真正姨母，是故堪能將息養育童子之身。時淨飯王即將太子付囑姨母，而告之言：善來夫人，如是童子應當養育，善須護持，應令增長，依時澡浴。又別揀取三十二女，令助養育。以八女人擬抱太子，以八女人洗浴太子，以八女人令乳太子，以八女人令其戲弄。是時摩訶波闍波提白淨飯王言：謹依王勅，不敢乖違。
又佛本行經云：從太子出生已來，淨飯王家日日增長。一切財利、金銀、珍寶、二足、四足無所乏少，而說偈言：
五穀及財寶，金銀諸衣服，
或造或不造，自然得充足。
童子及慈母，乳酪酥常豐。
慈母少乳者，悉皆得盈溢。
時淨飯王所有怨讎，自然皆悉生平等心已，漸生親厚，同一心意。風雨隨時，無諸災雹，亦無擾亂，少種多收。一切人民，如法而行。種種布施，作諸功德。人無枉橫，皆並歡喜。猶如天上無有差殊。以太子威德力故。如是諸事，莫不成就。如偈所說：
人世順尊教，不慳亦不惜，
無不如法行，慈心不起殺。
飢渴既得解，飲食皆充足，
一切悉歡喜，並受如天樂。
又普曜經云：菩薩生已七日，其母命終，受忉利天上福相。適昇彼天，五萬梵天各執寶瓶，二萬梵魔妻手執寶縷，侍菩薩母。又瑞應本起經云：菩薩本知母人之德，不堪受其禮故，因其將終而從之生。又大善權經云：生後七日其母薨。福應昇天，非菩薩咎。又因果經云：太子姨母摩訶波闍波提乳養太子，如母無異。
夫至聖無方,隨緣顯晦。澄神虛照,應機如響。所謂寂滅不動,感而遂通。於是降神兜率之宮,垂像迦毘之域。家世則輪王遞襲,門望則聖道相因。地中三千,既殊於洛邑;國朝八萬,有逾於稽嶺。宗親藉甚,孰可詳焉。縱呂工之相高帝,世謂知人;若譬私陀之視吾師,未可同日。較其優劣,昇沈有異也。
如瑞應經云：爾時白淨王令訪得五百聰明相師，令占太子。相師言：是王之子乃是世間之眼，猶如真金。有諸相好，極為明淨。若當出家，成一切種智；若在家者，為轉輪聖王，領四天下，第一之最。又白王言：有一梵仙，名阿私陀，具足五通，在於香山，彼能為王斷於疑惑。時王心自思惟：香山途路嶮絕，非人能到。當以何方請來至此？王作念時，阿私陀仙遙知其意，騰空而來，為王相之。王見來已，喜慰不可言。王及夫人抱太子出，欲禮仙人。時仙人止王曰：此是天人三界中尊，云何而令禮於我耶？時彼仙人即起合掌，禮太子足。王及夫人白仙人曰：唯願善相太子。仙人相已，忽然悲泣不能自勝。王及夫人見彼仙悲，舉身顫怖，生大憂惱，如大波浪，動於小船。即問仙人：我子有何不祥而悲泣耶？答言：太子相好具足，無有不祥。但恨我今年壽已百二十，不久命終，生無想天，不覩佛興，不聞經法，故自悲耳。若有眾生具三十二相，或生非處，久不明顯，此人必為轉輪聖王。若三十二相皆得其處，又復明顯，此人必成一切種智。我今觀大王太子諸相皆得其所，又極明顯。是以決定，知成正覺。仙人為王說此語已，辯別而退。
又佛本行經云：大王，我今自慨年耆根熟，衰朽老邁，當於爾時，不得覩見，失此大利。是故我今悲惋自傷，非彼不吉。即為大王而說偈言：
自恨我有大顛倒，不值此當得道時，
空過一生無所聞，豈非是我失大利。
我今年老根純熟，死時將至不復賒，
念此生分得遭逢，所以一喜一憂懼。
大王釋種方興盛，誕此童子福德人，
一切諸苦逼世間，此悉能令得安樂。
依佛本行經云：是時摩耶詣童子所。至已，持手抱童子頭，令向仙人，擬如禮拜仙人之足。是時童子威德力故，其身自轉，足向仙人。時淨飯王更復共扶迴童子頭，令拜仙人。童子力故，足還自轉，向彼仙人。時淨飯王復迴童子頭向仙人。還復轉足，如是至三。其阿私陀遙見童子，是時童子放常光明，照觸大地。童子威德端正可喜，色純黃金，頭如寶蓋，鼻直而圓，修臂下垂，肢節正等，無缺無減，具足莊嚴。時阿私陀即從座起，白於王言：大王，莫將童子聖頭迴向於我。何以故？彼頭不合頂禮我足，我頭應當頂禮彼足。復唱是言：希有希有，大人出世！最大希有，大人出世！我本從天所聞者，即此童子。真實定是如彼不異。時阿私陀整理衣服，偏袒右腎，右膝著地，申其兩手，抱持童子，安其頂上，還復本座。本座坐已，還下童子，置於膝上。
如佛本行經云：時淨飯王復白仙言：大師：我意欲令我子常在。云何方便，及今幼年勿使捨我？阿私陀仙復白王言：大王，我實不能專正決定說是方便，令作障礙。時淨飯王復語仙人，作如是言：大師善聽。我今當作種種方便。設方便已，不令我子從今幼稚及到盛年，不聽暫離捨我出家。阿私陀仙即問王言：大王，今者因何事故說如是語？時淨飯王報彼仙人阿私陀言：尊師當知，如我國內所有相師皆語我言：若是童子在家，當作轉輪聖王。以是因緣，我如是語。阿私陀仙復白王言：大王當知，彼等相師皆大妄語。何以故？如是勝相，非是轉輪聖王之相。今此童子，有百善相，八十隨形，挺特殊好。分明炳著，皆悉具足。時淨飯王問仙人言：大師，何等是八十隨形好？時阿私陀具白王言。
故勝天王經佛自說云：八十種好者：一、無能見頂。二、頂骨堅實。三、額廣平正。四、眉高而長，形如初月，紺瑠璃色。五、目廣長。六、鼻高圓直而孔不現。七、耳厚廣長，埵輪成就。八、身堅實如那羅延。九、身分不可壞。十、身節堅密。十一、合身迴顧，猶如象王。十二、身有光明。十三、身調直。十四、常少不老。十五、身常潤澤。十六、身自將衛，不待他人。十七、身分滿足。十八、識滿足。十九、容儀具足。二十、威德遠震。二十一、一切向不背他。二十二、住處安隱，不危動。二十三、面門如量，不大不長。二十四、面廣而平。二十五、面圓淨，如滿月。二十六、無顦顇容。二十七、進止如象王。二十八、容儀如師子王。二十九、行步如鵝王。三十、頭如摩陀那菓。三十一、身色光悅。三十二、足趺厚。三十三、爪如赤銅葉。三十四、行時印文現地。三十五、指文莊嚴。三十六、指文明了不闇。三十七、手文明直。三十八、手文長。三十九、手文不斷。四十、手足如意。四十一、手足紅白色如蓮華。四十二、孔門相具。四十三、行步不減。四十四、行步不過。四十五、行步安平。四十六、臍深厚狀如盤蛇，團圓右轉。四十七、手色青紅如孔雀項。四十八、毛色潤淨。四十九、身毛右靡。五十、口出無上香，身毛皆爾。五十一、脣色赤潤，如頻婆菓。五十二、脣潤相稱。五十三、舌形薄。五十四、一切樂觀。五十五、隨眾生意，和悅與語。五十六、於一切處無非善言。五十七、若見人先與語。五十八、音聲不高不下，隨眾生樂。五十九、說法隨眾生語言。六十、說法不著。六十一、等觀眾生。六十二、先觀後作。六十三、發一音答眾聲。六十四、說法次第皆有因緣。六十五、無有眾生能見相盡。六十六、觀者無厭。六十七、具足一切音聲。六十八、顯現善色。六十九、剛強之人，見則調伏；恐怖者見，即得安隱。七十、音聲明淨。七十一、身不傾動。七十二、身分大。七十三、身長。七十四、身不染。七十五、光遍身，各一丈。七十六、光照身而行。七十七、身清淨。七十八、光色潤澤，猶如青珠。七十九、手足滿。八十、手足德字。
依佛說寶女經云：於是寶女問世尊曰：如來有三十二大人之相，前世宿命行何功德，而致是相，遍布于體？佛告寶女：吾往古世行無量德，合集眾行，由得是相，遍于身體。今粗舉要：如來之相，足安平立大人相者，乃往古世堅固勸助而不退轉，未曾覆蔽他人功德故。如來手足而有法輪大人相者，乃往古世興設若干種種施故。如來至真指纖長好大人相者，乃往古世別說經義，救護眾生，令無患故。如來手足生網鞔理大人相者，乃往古世未曾破壞他人眷屬故。如來手足柔軟微妙大人相者，乃往古世而以慧施若干種衣細軟服故。如來而有七合充滿大人相者，乃往古世廣設眾施供諸乏故。如來之膝至正無節，𨄔踢如鹿大人相者，乃往古世奉受經典，不違失故。如來之身其陰馬藏大人相者，乃往古世謹慎己身，遠色欲法故。如來之身頰車充滿，猶如師子大人相者，乃往古世廣修淨業，修行備故。如來至真常於胸前自然卍字大人相者，乃往古世蠲除穢濁不善行故。如來肢體具足成就大人相者，乃往古世施以無畏安慰人故。如來手臂長出於膝大人相者，乃往古世人有作事，佐助勸故。如來身淨而無瑕疵大人相者，乃往古世奉行十善，無厭足故。如來腦戶充滿弘備大人相者，乃往古世其有病者，施若干種藥瞻視療故。如來師子出大人相者，乃往古世殖眾德本，具足備故。如來具四十齒白大人相者，乃往古世志性等仁於眾生故。如來牙齒無有間疏大人相者，乃往古世諫人諍鬪，令和合故。如來頰牙大人相者，乃往古世則以微妙意可之物而施與故。如來清白美好髮眉大人相者，乃往古世善自護己身口心故。如來廣長舌大人相者，乃往古世出言至誠，護口之過故。如來亹亹大人相者，以無量福供養究竟，心行仁和，與眾生願，使得覆蓋故。如來梵聲哀戀之音大人相者，乃往古世言語柔和，與眾人言，護口節辭，無央數人聞其所語，無不悅故。如來瞳子如紺青色大人相者，乃往古世常以慈目察眾人故。如來之眼如月初生大人相者，乃往古世無麁暴志，心性和順故。如來眉間白毫大人相者，乃往古世咨嗟歌誦閑居之德眾行故。如來頂上肉髻自然大人相者，乃往古世奉敬賢聖，禮尊長故。如來肌體柔軟妙好大人相者，乃往古世心念合集法品藏故。如來身形紫磨金色大人相者，乃往古世多施衣服臥具床故。如來之體一一毛生大人相者，乃往古世離於集會眾閙處故。如來之毛上向右旋大人相者，乃往古世尊敬於師，受善友教，稽首從故。如來頭髮如紺青色大人相者，乃往古世愍傷群黎，不以刀杖而加害故。如來之身平正方圓，無有阿曲大人相者，乃往古世己身眾生勸化安之，令定意故。如來之脊如大鉤鎖，善有威曜巍巍之德大人相者，乃往古世為諸正覺興立形像，繕修壞寺，其離散者勸使和合，施無畏懼，其諍訟者化令相順故。汝欲知之吾往世時行於無量不可計會眾德之本，故如來宿世奉行如斯，乃能致此三十二大人之相也。
如第二十二梵聲相中，依新婆沙論云：如來梵聲相，謂佛於喉藏中有妙大種，能發悅意和雅梵音，如羯羅頻迦鳥；乃發深遠雷震之聲，如帝釋鼓。如是音聲具八功德：一者深遠，二者和雅，三者分明，四者悅耳，五者入心，六者發喜，七者易了，八者無厭。
大智度論云：如來有梵聲相，如梵天王五種聲而從口出：一、甚深如雷。二、清徹遠聞，聞者悅樂。三、入心敬愛。四、諦了易解。五、聽者欲聞無厭。菩薩亦有如是五種聲，從口中出迦陵毘伽，聲相可愛，如天鼓音深遠。
又新婆沙論：問：相是何義？答：標幟義是相義，殊勝義是相義，祥瑞義是相義。問：何故丈夫相唯三十二，不增不減耶？脇尊者說曰：若增若減俱亦生疑，不違法相說有三十二者，世間共許，是吉祥義，數不增減。若三十二相莊嚴佛身，則於世間最勝無比。若當減者，便力闕少。若更增者，則為雜亂。皆非殊妙。故唯爾所三十二丈夫相也。
又智度論：問：是三十二相三業之中，何業種耶？答曰：是意業，非身口業，是意業利故。又六識中是意識，種非五識，以五識不能分別故。問曰：是三十二相幾時能成種？答曰？極遲百劫，極疾九十一劫。釋迦牟尼菩薩九十一大劫行，辨得三十二相。如經中言：過去久遠有佛名弗沙。時有二菩薩：一名釋迦牟尼，一名彌勒。弗沙佛欲觀釋迦牟尼菩薩心純熟未。即觀見之，知其心未純熟，而諸弟子心皆純熟。又彌勒菩薩心已純熟，而弟子未純熟。是時弗沙佛如是思惟：一人之心易可速化，眾人之心難可疾治。如是思惟竟，弗沙佛欲使釋迦菩薩疾得成佛，上雪山上，入寶窟中，入火禪定。是時釋迦菩薩作外道仙人，上山探藥，見弗沙佛坐寶窟中，入火禪定，放大光明。見已，心生歡喜信敬，翹一脚立，叉手向佛，一心而觀，目未曾瞬。七日七夜，以一偈讚佛：
天上天下無如佛，十方世界亦無比。
世界所有我盡見，一切無有如佛者。
七日七夜諦觀世尊，目未曾瞬，超越九劫，於九十一劫中得阿耨菩提。釋迦菩薩貴其心思，不貴多言。若更以餘偈讚佛，心或散亂。是故七夜，以一偈讚佛。問曰：何故釋迦菩薩心不純熟而弟子純熟，彌勒菩薩自心純熟而弟子不純耶？答曰：釋迦菩薩饒益眾生心多，自為身少故。彌勒菩薩多為己身，少為眾生故。
如得無垢女經云：佛言：菩薩成就四法，得三十二丈夫相。何等為四？一、把金散佛或散浮圖。二、常以香油塗如來塔。三、種種華香伎樂布施。四、眷屬相隨供養和上阿闍梨等。爾時世尊而說偈言：
把金散浮圖，香油塗佛塔，
施以華香樂，敬心供養師。
行如是四法，得三十二相，
端正甚奇妙，一切功德具。
菩薩成就四法得八十種好。何等為四？一種種妙衣莊嚴法座。二、供養他人，心不生倦。三、於法師所不作鬪亂。四、教諸眾生修菩提行。爾時世尊而說偈言：
妙衣嚴法座，供養他不倦，
教眾生菩提，易得八十好。
菩薩修行此，四種功德故，
常於一切時，有勝相莊嚴。
如新婆沙論：問：八十隨好為在何處？答：在諸相間，隨諸相轉莊嚴佛身，令極妙好。問：相與隨好不相障奪耶？答：不爾！相與隨好更相顯發，如林中華顯發諸樹。佛身如是，相好莊嚴。又如金山眾寶雜飾。
問：菩薩所得三十二相，與輪王相有何差別？答：菩薩所得四事勝：一熾盛，二分明，三圓滿，四得處。復有五事勝：一得處，二極端嚴，三文像深，四隨順勝智，五隨順離染。
佛阿毘曇經云：以一千阿僧祇世界眾生所有功德成佛一毛孔。如是成佛一毛孔功德，遍如來身毛孔功德成佛一好。如是成就八十種好功德，增為百倍，乃成如來身上一相。所成就三十二相功德，增為千倍，乃成如來額上一白毫相。以一千毫相功德，增為百倍，乃成如來一頂骨相。一切飛天所不能見頂。如是不思議清淨功德聚，成就佛身。是故如來於天人中最為尊勝。
依優婆塞戒經云：佛言：菩薩修一一相，以百福德而為圍繞。修心五十具心五十，是則名為百種福德。善男子，一切世間所有福德，不及如來一毛功德。如來一切毛孔功德，不如一好功德。聚合八十種好功德，不如一相功德。一切相功德，不如白毫相功德。白毫相功德，復不及無見頂相功德。是故如來成就具足無量功德，是三十二相即是大悲之果報。
又新婆沙論：問：如契經說，佛一一相百福莊嚴，何謂百福？答：此中百思，名為百福。何謂百思？謂如菩薩造作增長足善住相業時，先起五十思，修治身器，令淨調柔。次起一思，正牽引彼，後復起五十思，令其圓滿。譬如農夫先治畦隴，次下種子，後以糞水而覆溉之。彼亦如是。如足善住相業，有如是百思莊嚴，乃至頂上烏瑟膩砂相業，亦復如是。由此故說佛一一相百福莊嚴。問：何者五十思耶？答：依十業道各有五思。謂依離殺業道有五思：一、離殺思。二、勸道思。三、讚美思。四、隨喜思。五、迴向思，謂迴所修向菩提故。乃至正見亦爾。是名五十思。有說：依十業道，各起下、中、上、上勝、上極五品善思，如雜修靜慮。有說：依十業道各起五思：一、加行淨，二、根本淨，三、後起淨，四、非尋所害，五、念攝受。有說：緣佛一相起五十剎那未曾習思，相續而轉。問：如是百福一一量云何？有說：若業能感轉輪王位，於四大洲自在而轉，是一福量。有說：若業能感天帝釋位，於二天眾自在而轉，是一福量。有說：若業能感他化自在天王位，於一切欲界天眾自在而轉，是一福量。有說：若業能感大梵天王位，於初靜慮及欲天眾自在而轉，是一福量。有說：娑訶世界主大梵天王勸請如來轉法輪福，是一福量。問：彼請佛時是欲界繫，無覆無記心。云何名福？有說：彼住梵世欲來請時，先起如是善心：我當為諸有情作大饒益，請佛轉法輪。爾時即名得彼梵福。此不應理。所以者何？非未作時已成就故。如是說者，彼請佛已，還至梵宮。後世尊轉法輪時，地神先唱。如是展轉，聲徹梵宮。梵王聞已，歡喜自慶，發純淨心而生隨喜。爾時乃至成就此福。有說：世界成時，一切有情業增上力，能感三千大千世界,是一福量。有說：除近佛地菩薩，餘一切有情所有能感富樂果業，是一福量。有說：此中一一福量，應以喻顯。假使一切有情皆悉生盲，有一有情以大方便，令俱得眼，彼有情福，是一福量。復次，假使一切有情皆飲毒藥，悶亂將死，有一有情，令皆除毒，心得醒寤，彼有情福，是一福量。復次，假使一切有情皆被縛錄，臨當斷命。有一有情俱令解脫，一時得命，彼有情福，是一福量。復次，假使一切有情壞戒壞見，有一有情，能令俱時戒見具足，彼有情福，是一福量。評曰：如是說所說皆是純淨意樂，方便讚美菩薩福量，然皆未得其實。如實義者，菩薩所起一一福量無量無邊。以菩薩三無數劫積集圓滿諸波羅蜜多已，所引思願極廣大故。唯佛能知，非餘所測。如是所說，廣大量福，具足滿百，莊嚴一相，展轉乃至三十二相，皆具百福。佛以如是三十二百福莊嚴相，及八十隨好莊嚴其身故，於天上人中最尊最勝。
竊聞一切種智，號悉達多。樹自三祇之初，獨高百劫之末。總法界而為智，竟虛空以作身。然身無不在，量極規矩之外；智無不為，用絕思議之表。不可以人事測，豈得以處所論。將啟愚夫之視聽，須示聖人之影迹。或復示居外道，或復現作童蒙。應同類而誘凡，隨異形而化物。然後稱無上士，號天中天。良由愚智潛通，凡聖難測。不思議德而功莫大焉。
如佛本行經云：時淨飯王知其太子年已八歲，即會百官群臣宰相而告之言：卿等當知，今我化內誰最有智，智能悉通，堪為太子作師？諸臣報言：大王當知，今有毘奢婆蜜多羅，善知諸論，最勝最妙。如是大師，堪教太子。王即遣召而告之言：尊者大師，能教我太子一切技藝諸書論不？時蜜多報言：大王，謹依王命。我今堪能。心生歡喜。即嚴五百釋種童子，前後左右，別有無量無邊童男童女，隨從太子，將昇學堂。時彼大師遙見太子威德力故，不能自禁，遂使其身，從座忽起，屈身頂禮於太子足。禮拜起已，四面顧視，生大羞慚。時蜜多羅生慚愧已，於虛空中有一天子，名曰淨妙，從兜率宮，共於無量無邊最大諸天神王，而常守護太子。在彼虛空，隱身不現，而說偈言：
世間諸技藝，及餘諸經論，
此人悉能知，亦能教示他。
是勝眾生者，隨順世間故，
往昔久習來，今示從師學。
出世所有智，諸諦及諸力，
因緣所生法，生已及滅無。
一念知彼等，名色現不現，
猶尚能證知，況復諸文字。
爾時天子說此偈已，以種種華散太子上，即還本宮。爾時太子即初就學，將好最妙牛頭栴檀作於書版。純用七寶莊嚴四緣，以天種種殊特妙香塗其背上，執持至於毘奢蜜多羅阿闍梨所，而作是言：尊者闍梨，教我何書？或復梵天所說之書，佉盧瑟吒書，富沙迦羅仙人說書，阿迦羅書，瞢伽羅書，邪寐尼書，鴦瞿梨書，邪那尼迦書，娑伽羅書，波羅婆尼書，波流沙書。父與書，毘多荼書，陀毘荼國書，脂羅低書，度其差那婆多書，優波伽書，僧佉書，阿婆勿陀書，阿㝹盧摩書，毘耶寐奢羅書，阿陀羅多書，西瞿耶尼書，珂沙書，脂那國書，摩那書，末茶叉羅書，毘多悉底書，富數波書，提婆書，那伽書，夜叉書，乾闥婆書，阿脩羅書，迦婁羅書，緊那羅書，摩睺羅伽書，彌伽遮迦書，迦迦婁多書，浮摩提婆書，安多梨叉提婆書，欝多羅拘盧書，逋婁婆毘提呵書，烏差婆書，膩差波書，娑伽羅書，跋闍羅書，梨伽波羅低犁伽書，毘棄多書，阿㝹浮多書，奢娑多羅跋多書，伽那那跋多書，優差波跋多書，尼差波跋多書。波陀梨佉書，毘拘多羅波陀那地書邪婆陀輸多羅書，末茶婆哂尼書，梨沙耶婆多波恀比多書，陀羅尼卑叉梨書，伽伽那卑麗叉尼書，薩蒲沙地尼山陀書，沙羅僧伽何尼書，薩婆婁多書，爾時太子說是書已，復諮蜜多阿闍梨言：此書凡有六十四種，未審尊者欲教我何書？是時多羅聞於太子說是書已，內心歡喜，悅豫熙怡，密懷私慚，折伏貢高我慢之心，向於太子。而說偈言：
希有清淨智慧人，善順於諸世間法，
自己該通一切論，復更來入我學堂。
如是書名我未知。其本悉皆誦持得，
是為天人大尊道，今復更欲覓於師。
夫神理無聲，因言辭以寫意；言辭無跡，緣文字以圖音。故字為言蹄，言為理筌。音義合符，不可偏失。是以文字應用，彌綸宇宙。雖跡繫翰墨，而理契乎神。昔造書之主，凡有三人：長名曰梵，其書右行；次曰佉盧，其書左行；少者蒼頡，其書下行。梵佉盧居于天竺，黃史蒼頡在於中夏。梵佉取法於淨天，蒼頡因華於鳥跡。文書誠異，傳理則同矣。仰尋先覺所說有六十四書，鹿輪轉眼，筆制區分。龍鬼八部，字體殊式。准梵及佉盧為世勝文，故天竺諸國謂之天書。西方寫經，同祖梵文。然三十六國，往往有異。譬諸中土，猶有篆之變體乎！安蒼頡古文沿世代變。古移為，遷為篆，篆改成隷，其轉易多矣。至於傍生八體，則有仙龍雲芝；二十四書，則有楷奠鍼灸。名實雖繁，為用益尠。然原本定義，則體備於六文；適時為敏，則莫要於隷法。東西之書源，亦可得而略究也。
又佛本行經云：時淨飯王復集群臣言：何處有師最便武技，教我太子？諸臣報王：此處有釋，名為善覺。其子名羼提提婆，堪教太子兵戎法式。其所解知一切，凡有二十九種善巧妙術。忍天白王：臣甚能教。王為太子欲遊戲故，造一園苑，名曰勤劬。是時太子入彼苑內游戲，或令按摩。時彼五百釋種臣悉為其兒古先一切書典，教於太子，及自釋子亦如是教。又復世人積年累月所學問者，或成不成。太子能於四年之中，及餘釋種，皆悉學得通達無礙，一切自在。是時忍天即為太子而說偈言：
汝於年幼時，安庠而學問，
不用多功力，須臾而自解。
於少日月學，勝他多年歲，
所得諸技藝，成就悉過人。
爾時太子生長王宮，孩童之時，游戲未學。年滿八歲，出問詣師，入於學堂，從蜜多及忍天所二大尊邊，受讀諸書，并一切論兵戎雜術。經歷四年，至十二時，種種技能，遍皆涉獵。既通達已，隨順世間，悅目適心。曾於一時在勤劬園遨游射戲，自餘五百諸釋種童子亦各在其自己園內嬉戲。時有群雁行飛虛空，是時童子提婆達多彎弓而射，即著一雁。其雁被射，帶箭遂墮悉達園中。時太子見彼雁帶箭被傷墮地。見已，兩手安徐捧取已，跏趺安雁膝上。以妙滑左手擎持，右手拔箭，即以蘇蜜封其瘡。是時提婆遣使來語太子言：我射一雁，墮汝園中。宜速付來，不得留彼。是時太子報使人言：雁若命終，即當還汝。若不死者，終不可得。時提婆達復更重遣使人語言：若死若活，決須相還。我手於先善功射得，云何忽留？太子報言：我已於先攝受此雁。所以然者，自我發於菩提心來，我皆攝受一切眾生，況復此雁而不屬我！以是因緣，即便相競，聚集諸釋宿老智人判決此事。是時有一淨居諸天，變化作老宿長者，入釋會所而作是言：誰養育者，即是攝受。射著之者，即是放捨。時彼諸釋宿老諸人一時印可，高聲唱云：如是，如是！如仁者言！此是提婆達多童子共於太子最初搆結怨讎因緣。
如因果經云：太子至年十歲，與兄弟捔力。與萬眷屬將欲出城，于時有一大象當城門住，諸人皆不敢前。提婆達多以手搏頭，即便躄地。難陀以足指挑，擲著路傍。太子以手執象，擲著城外，還以手接，不令傷損，象又還蘇。時諸人民歎未曾有，深生奇特。四遠人民百千萬億，皆集來看。園中有七重金鼓、銀鼓、鍮、石、銅、鐵等鼓，各有七牧。提婆達多最先射之，徹三金鼓。次及難陀，亦徹三鼓。太子嫌弓弱，取庫內祖王一良弓，無能張者。太子在坐，以手拼弓，聲悉聞城內。百千國人及虛空天子舉聲嗟嘆。以放一箭，徹過諸鼓，然後入地，泉水流出。又徹過大鐵圍山。
又佛本行經云：是時太子所射之箭，天主帝釋從虛空中秉執將向三十三天。至天上已，為此箭故，於彼天中建立箭節。常以吉日，諸天聚集，以諸香華供養此箭。乃至於今，諸天猶有此箭節日。又太子執箭一射，便穿七鐵猪。過七鐵猪已，彼箭入地，至於黃泉。其箭所穿入地之處，即成一井。於今人民常稱箭井。又太子共諸釋種相撲，並皆臥地，其體不傷。又一切釋種一時共撲太子，太子以手觸彼，皆悉倒地。爾時彼釋及諸看眾皆生奇特之心。於上虛空無量諸天，同以一音而說偈言：
十方一切世界中，所有勇健諸力士，
悉皆力敵如調達，不及太子聖一毛。
大人威德力無邊，暫以手觸皆倒地，
聖者威神力廣大，汝等云何欲比方！
假使不動須彌山，大小鐵圍甚牢固，
并及十方諸山等，一觸能碎如微塵。
鐵等強鞭金剛珠，及以諸餘一切寶，
大智力能末如粉，況復撲此少力人！
爾時諸天說此偈已，將諸種種天華散太子上，於虛空中隱身不現。時淨飯王知其太子所有技能皆悉勝彼一切諸人。自既眼見，踊躍喜歡，勅喚白象，瓔珞莊飾，令太子乘，將入城內，從城門出。是時提婆城外而入，見此白象而問人言：此象誰許？欲將何處？其人報言：欲將出城擬悉達乘，欲入城內提婆達以妬嫉故，便以左手執於象鼻，右手築額，一下倒地，宛轉三匝，遂即命終。白象臥地，塞彼城門，眾人往來，不通出入，道路填塞，不能得行。復有童子名曰難陀，相續而來問，知事已，即以右手執彼象尾，牽取離門，可行七步許。太子復問：誰牽離門？眾人言：難陀。太子言：善哉難陀，作事善也。太子思惟彼等二人，雖能示現其自氣力，但此象身甚太麁壯，於後壞爛臭，熏此城門。以左手舉象，以右手承，從於空中，擲置城外，越七重牆，度七重塹。既擲過已，離城可有一拘盧奢而象墮地，即成大坑。乃至今者，諸人相傳，名於此處為象墮坑，即此是也。爾時無量百千眾生一時唱言：希有奇特，未曾聞見。而說偈言。
調達築殺白象已，難陀七步牽離門。
太子手擎在虛空，如以土塊擲城外。
集一切福德三昧經云：爾時毘耶離大城有大力士，名曰淨威德，成就大力。閻浮提中所有眾生，無有等者。聞沙門瞿曇成就十力那羅延身，復作是念：我當往觀沙門瞿曇何如我也！即往佛所，初覩如來得大信樂，禮如來足，一心觀佛。世尊知已，心欲降伏，即告目連：汝往取吾昔菩薩時為妙瞿夷釋種捔力時箭。目連白佛：不知何處？爾時世尊從右足放光，照遍三千世界之下大金剛輪。箭在彼堅住。佛告目連：汝見箭不？目連白言：已見。佛告目連：汝取持來。時大目連即下至彼，如屈申臂頃，一切大眾皆見其去，即便持來授與如來。佛言：此父母生力，非神通力。若以神通之力，是箭即過無量無邊諸佛世界。
如集一切諸功德三昧經云：佛告目連：如一切四天王中一切天子力等一天王力，十天王力等三十三天中一天子力，一切三十三天中天子力等一帝釋力，十帝釋力等焰摩天中一天子力，一切焰摩天中天子力等一焰摩天王力，十焰摩天王力等一兜率陀天中一天子力，一切兜率陀天中天子力等一兜率陀天王力，十兜率陀天王力等一化樂天中一天子力，一切化樂天中天子力等一化樂天王力，十化樂天王力等他化自在天中一天子力，一切他化自在天中天子力等一他化自在天王力，十他化自在天王力等一魔天中一天子力，一切魔天中天子力等一魔王力，十魔王力等半那羅延力，十半那羅延力等一那羅延力，十那羅延力等一大那羅延力，十大那羅延力等一百劫修行菩薩力，十百劫修行菩薩力等一千劫修行菩薩力。如是已下展轉十重加之，乃至十方千千千萬劫修行菩薩力等一無生法忍菩薩力，十無生法忍菩薩力等一十地菩薩力，十十地菩薩力等一最後身菩薩力。是故目連菩薩成就如是力故，生便即能行於七步。若此世界佛不持者，便壞不住。何以故？菩薩當其生已行七步時，此界大地縱廣六十千由旬，菩薩生已當下足時，便當都沒深百千由旬；還舉足時，復當涌出百千由旬。以佛持故，令是世界不動無壞，眾生無惱。最後身菩薩始初生時則便具有如是力。假使一切世界眾生悉得具足垂成菩提菩薩之力，補於如來處非處智力百千萬億分不及其一，乃至算數譬喻不能及。得具如是十種之力，名為如來應正遍覺。此中不明菩薩通力。若用通力，能以恒沙世界置於足指一毛端上，擲過無邊恒沙世界。如是往來，不令眾生有於苦惱。如是神力，不可稱量，不可數知。若當如來盡現通力者。汝等聲聞尚不能信，況餘眾生。爾時淨威力士聞說菩薩父母生力，聞己驚怪，身毛皆竪，生希有心，憍慢皆滅，歸依三寶，發無上心。
夫法身無形，隨應而現。機緣萬途，故化迹非一。或離欲而受道，或處染而現權。若不示其納妃，凡識謗非人種。雖示五欲之境，不改一心之志。故歷王城之四門，衰老病死之八苦，乃自嗟曰：人生若此，在世何堪！脫屣尋真，其於斯矣！故維摩經曰：先以欲拘牽，後令入佛道也。
依因果經云：太子年大，父王勅下餘國，却後二月八日灌太子頂，皆可來集，立為太子。勅既至已，諸國王及群臣等至時並皆雲集，看立太子，放大鴻恩。
長安西明寺道宣律師者，德鏡玄流，業高清素，精誠苦行，畢命終身。早得從師五十餘年，栖遑問道，志在住持。但一事可觀，資成三寶，緝綴儀範，百有餘卷。結集高軌，屬有深旨。粵以大唐乾封二年仲春之節，身在京師城南清宮故淨業寺，逐靜修道。年至桑榆，氣力將衰。專念四生，又思三會。忽以往緣，幽靈顧接，病漸瘳降。勵力虔仰，遂感冥應。時有諸天四王臣佐至律師房門，似人行動，蹀足出聲。律師問言：是誰？答言：弟子張瓊。律師又問：何處檀越？答言：弟子是第一欲界南天王之第十五子。王有九十一子，英略神武，各御邦都。所統海陸，道俗區分，持犯界別。並親受佛教護持善惡，使遺法載隆，積殖其功也。依經即是護世四王南方毘留離王之子，常加守衛，不徒設也。律師又問：檀越既不遺德劣，故來相看，何故門首不入？答云：弟子不得師教，不敢輒入。律師云：願入就座。入已，禮敬伏坐。律師又問：檀越既篤信三寶，又受佛屬護持，善來相看，何不現形？答言：弟子報身與餘人別，光色又異，驚動眾心。共師言論足得，不勞現身。律師又問：貧道入春已來，氣力漸弱，醫藥無効，未知報命遠近？答云：律師報欲將盡，無煩醫藥。律師又問：定報何日？答云：可須道時，但知律師不久報盡，生第四天彌勒佛所。律師又問：同伴是誰？答云：弟子第三兄張璵，通敏超悟，信重釋宗，撰祇桓圖經百有餘卷，列峙天宮，無聞地府。律師承此告及，踊思尋之，請述用開道俗。又有天人韋琨，亦是南天王八大將軍之一臣也。四天王合有三十二將，斯人為首。生知聰慧，早離欲塵，清淨梵行，修童真業。面受佛囑，弘護在懷。周統三洲，住持為最。亡我亡瑕，殷憂於四部；達物達化，大濟於五乘。所以四有佛教，互涉頹綱。僧像阽危，無非扶衛。屢蒙展對，曲備嘉猷。歎律師緝敘餘風，聖迹住持，刪約撰集。於是律師既承靈囑，扶疾筆受，隨聞隨錄，合成十卷。律師憂報將盡，復慮天人將還，筆路蒼茫，無暇餘事。文字亦復疏略，但究聖意，不存文式。所有要略住持教迹不決者，並問除疑，以啟心惑。合有三千八百條，勒成十篇。一、敘結集儀式。二、敘天女偈頌。三、敘付囑舍利。四、敘付囑衣鉢。五、敘付囑經像。六、敘付囑佛物。七、敘結集前後。第八、第九。十、敘住持聖迹。律師既親對冥傳，躬受遺誥，隨出隨欣，耳目雖倦，不覺勞苦。但恨知之不早，文義不周。今依天人所說，不違三藏教旨，即皆編錄。雖從天聞，還同佛說。始從二月，迄至六月，日別來授，無時暫閑。至初冬十月三日，律師氣力漸微。香幡遍空，天人聖眾，同時發言：從兜率天來請律師。律師端坐，一心合掌，斂容而卒。臨終，道俗百有餘人，皆見香華迎往昇空。律師是余同學，昇壇之日，同師受業。雖行殊薰莜，好集無二。若見若聞，隨理隨事，捃摭眾記，簡略要集，編錄條章，並存遺法，住持利益也。
爾時有四天王白宣律師：如來臨涅槃時，與人天大眾在于香山頂阿耨達池南牛頭精舍住，告大迦葉：汝將須菩提在須彌山頂，吹大法螺，召集十方十地諸菩薩及聲聞僧、百億梵釋及四天王等，亦召十方諸佛來集香山。迦葉隨教，大眾雲集。爾時世尊跏趺而坐，入金剛三昧定。大地六種震動。又放眉光，遍照大千，經于七日。大眾咸疑，不知何緣。世尊從三昧起，熙怡微笑，告諸大眾言：我初踰城，始出宮門外，有揵闥婆王將領部族，奏百千天樂，來至我所。即問我言：欲往何所？我答言：欲求菩提。彼語我言：汝定成正覺。有拘留孫佛欲入涅槃時，付囑我金瓶，瓶中有寶塔，盛七寶印，黃金印有二，百白銀印有五，將付悉達，常使我護。若成正覺時，我尋來至。依言受瓶已，不久成道。大梵天王與地神堅牢，於菩提樹南，以黃金白玉造大金剛壇，眾寶莊嚴。爾時揵闥婆王白十方佛言：我見過去佛初成道時，咸昇金剛壇，金瓶盛水，用灌佛頂，成就法王位。今見釋尊始得菩提，亦如前佛昇金剛壇。我聞山王下七重青海內有八功德水，往古諸佛欲昇法王位，皆登金剛壇，用水灌頂。我自往取，欲灌釋迦頂。彼揵闥婆王開瓶出印塔，將瓶取水。爾時十方諸佛命我昇壇，我即繞壇三匝，從于南面上，西轉而北住，至于壇中心，自敷尼師壇，禮十方佛。諸佛命我坐，入金剛三昧。十方來佛又告娑竭龍王，汝往大海底寶馬王洲上頻伽羅山頂，彼有大巖窟，名為金剛藏。用貯輪王鍾及貯法王鍾，皆用黃金作，七寶白玉用填其上。諸佛出世，皆用千鍾灌頂之上；輪王出世，亦千鍾灌。汝持佛鍾來，不用輪王者，即盛八功德水以灌釋迦。爾時龍王承佛教已，即取金鍾以授十方諸佛。諸佛受已，命揵闥婆王：汝持彼水來，瀉我金鍾內。諸佛受已，地為六種震動，十方諸來佛各放白毫光。而彼光明中歎佛寶功德。我從三昧起，亦放眉光，共諸佛光合成一寶蓋，遍覆大千界。日月星辰大海諸山及眾生業報，蓋中悉現。而是寶蓋中有百億諸佛土。諸佛命我起立金壇，又禮十方佛。時十方諸佛又告和脩龍王，往頻伽山頂。彼山有窟，藏諸佛座輪王座，皆用黃金作之，如須彌山。佛座九龍繞之，輪王座五龍繞之。今法王登位時座。于時十方諸佛又命大魔王及大梵王共輿佛座來，至于金壇上。諸佛命我坐，我即依言便却踞坐。時十方諸佛以金鍾盛水，用灌我頂。諸佛灌已，次及四王、帝釋、魔、梵次第灌之。我灌頂已，得淨三昧。無量佛法，一時皆現。地又大動，百億諸魔皆來降伏。十方諸梵王各執天樂，奏佛成道曲。而諸樂器中皆放光明，說六波羅蜜。時揵闥婆王將前七寶印來授十方佛，諸佛受已，印我面七竅。佛又告我言：今印汝七竅，今具七覺分。最初印面門，為揀擇煩惱及諸智數。如是耳目鼻等次第印之。又以黃金印用授十方諸佛。諸佛受已，即印我胸三處。由獲法印故，證得三空智，解了諸佛法。次持白銀印，又授十方佛。諸佛受已，即印我頂及以手足。既得印已，證成無漏智，具五分法身。諸佛印竟，咸舒金色手以摩我頂。我得摩已，證百千三昧，得千法明門。斯等諸佛法，我已久證。為諸眾生故，示同輪王相，又示希瑞相。我頂及手足皆放五色光明，一一光中具百千樓觀。我諸分身佛並在樓觀中，皆如我受印，登大法位。我自成道來，常持此瓶塔，未曾示汝等，今時方現。又佛告普賢大士，開瓶出寶塔。依命出塔已，在世尊前立。世尊起禮塔已，塔門自開，中有真珠觀，其數十三萬。觀別成一印，并金疊毘尼，還有十三萬。中有五比丘入于滅盡定。佛告文殊：汝取我法角，黃金為釦，至彼比丘所吹我出世曲及起深定曲。比丘聞樂音，尋從定起，問文殊師利：今何佛興世耶？答曰：此賢劫中第四釋迦佛。比丘又言：我是拘留孫佛聲聞大弟子。彼涅槃時，令我住此塔內，守護諸印等，及至樓至佛，方始涅槃。爾時比丘即從座起，遙禮世尊。問訊起居已，又告文殊：彼佛勅我，釋迦臨涅槃時，汝於諸印中取二十三印將付釋迦佛。滅度之後，所有遺教，彼時眾生垢重邪見，不持禁戒。諸天龍神皆不擁護，令諸四部無有威德。我留此印與釋迦文佛，令大菩薩於後世中將二十三印遍印遺法。印彼四部無有毀犯。若樂讀誦經者印彼人口，無有遺忘。若修定人行直心者，並用印之,令彼終後，屍形不壞，或有光明。諸惡眾生見如上瑞，皆生欣重心。說是語已，塔門還自閉之。
如佛本行經云：爾時太子漸向長成，至年十九，時淨飯王為於太子造三時殿：一者暖殿，以擬隆冬；第二涼殿，以擬夏暑；第三中殿，用擬春秋。於後園廣造池臺，栽蒔華菓。眾人作樂，隨時侍衛，不可具陳。淨飯王復憶太子初生之時，相師私陀記為輪王，復記威王，復記成道。作何方便，令不出家，得紹王位？釋族報王：今當速為太子別造宮室，令諸婇女娛樂。是則太子不捨出家。而說偈言：
阿私陀所記，決定無移動。諸釋觀立殿，望使不出家。
王復語釋種言：汝等當觀誰女堪與太子為妃？爾時五百釋種各各唱言：我女堪為作妃。王復籌量：忽取他女，說不稱可，則成違負。若語太子，終不可道。復更思惟：可以雜寶作無憂器，持與太子，令施諸女。密使觀察，看太子眼目瞻矚在誰，即娉作妃。王即於迦毘城振鐸唱言：從今已去，至七日來，我太子欲見諸釋女，施與一切雜寶種種玩弄無憂之器。爾時一切諸女莊嚴其身，來集宮門，欲見太子。以太子威德大故，不敢正看，但取寶，。各各低頭，速疾而過。寶器盡已，最後一女，波私吒族釋種大臣摩訶那摩，其女名為耶輸陀羅，前後侍從圍繞而來。遙見太子，駊峨注睛，徐舉雅步，瞻觀直眄，目不斜窺，漸進前趨，來迎太子，如舊相識，曾無愧顏。即白太子：可與我寶！太子報言：汝來既遲，皆悉施盡。女復白言：我有何過，汝令欺我，不與寶器？太子答言：我不欺汝，但汝不及。是時大指邊有一所著印環，價直百千，從指脫與。耶輸白言：我於汝邊，可止直爾許物耶？太子報言：我之所著，自餘瓔珞，任意所取。女復白言：我今豈可剝脫太子，止可莊嚴太子。作此語已，心不歡喜，即迴還去。爾時世尊成佛已後，尊者優陀夷而白佛言：云何如來將身一切無價瓔珞脫持施與耶輸陀羅，不能令彼心喜？佛告優陀夷言：至心諦聽，我當說之。優陀夷言：願為我說。爾時佛告優陀夷言：我念往昔無量世時，迦尸羅國內波羅奈城，時有一王，信邪倒見，而行治化。彼王有子，造少罪愆。父王驅擯，令出國界。漸漸行至一天寺中，共婦相隨，居停而住。食糧罄盡，王子游獵，殺捕諸蟲，以用活命。所獵之處，見一鼉蟲，趁而殺之。即剝其皮，內水中煮。其欲向熟，汁便竭盡。是時王子語其婦言：肉未好熟，卿更取水。彼王子婦，即便取水。婦去已後，王子飢急，不能忍耐，即食鼉肉，一切悉盡，不留片殘。時王子婦，取水迴還，問其夫言：此中鼉肉，今在何處？王子報言：鼉忽然還活，今已走去。其婦不信，何忽如是，鼉肉已熟，云何能走。婦心不信而意思念：必是我夫飢急食盡，誑我言走。情壞瞋恨，心常不歡。於後數年，其父命終。時諸大臣，即迎王子，灌頂為主。既作王已，所得眾寶，皆悉與妃。其妃不悅，王語妃言：何故顏不悅。其夫人即說偈以報王言：
最勝大王聽，往昔游獵時，執箭或持刀，射殺野鼉已，剝皮煮欲熟，遣我取水添，食肉不留殘，而誑我言走。
佛告優陀夷：此汝當知，爾時王者，我身是也。其王后者，今耶輸是也。我於爾時少許犯觸，猶今不喜。
又佛本行經云：爾時大臣摩訶那摩見於太子一切技藝勝妙智能，最為上首，而作是言：唯願大子受我懺悔。我於先時謂言太子不解多種技藝，令我心疑，不嫁女與。我今已知，願受我女，用以為妃。爾時太子占良吉日及吉宿時，稱自家資而辦具禮。持大王勢，將大王威，而用迎納耶輸陀羅。以諸瓔珞莊嚴其身。又復共五百婇女相隨而往，迎取入宮，共相娛樂，受五欲樂。是故說偈言：
耶輸陀羅大臣女，名聞蓋國遠近知。占卜吉日取為妃，迎將來入宮殿內。太子共其受欲樂，歡娛縱逸不知厭。猶如天王憍尸迦，共彼舍脂夫人戲。
爾時世尊於後最初得成道已，時優陀夷即白佛言：未審世尊往昔之時，與瞿多彌釋種之女有何因緣，乃能令彼捨諸童子直取如來，用以為夫，而心娛樂，云何而得？爾時佛告優陀夷言：汝優陀夷，至心諦聽。其瞿多彌釋種之女，非但今世嫌餘釋童而樂於我，乃往過去世時，亦復如是。不用彼等諸釋童子，取我為夫。我念往昔雪山之下，多有雜類無量無邊諸獸馳游，各各相隨，任其所食。時彼獸中有一牸虎，端正少雙，於諸獸中無比類者。彼虎如是毛色光鮮，為於無邊諸獸求覓，欲取為對。各各皆言：汝屬我來！汝屬我來！復有諸獸自相謂言：汝等且待，莫共相爭，聽彼牸虎自選取誰，即為作偶。彼獸即是我等之王。時諸獸中有一牛王向於牸虎而說偈言：
世人皆取我之糞，持用塗地為清淨。是故端正賢牸虎，應當取我以為夫。
是時牸虎向彼牛王說偈答言：
汝項斛領甚高大，止堪駕車及挽犁。云何將此醜身形，忽欲為我作夫主。
是時復有一大白象向於牸虎而說偈言：
我是雪山大象王，戰鬪用我無不勝。我既有是大威力，汝今何不作我妻。
是時牸虎復以偈答彼白象言：
汝若見聞師子王，膽讋驚怖馳奔走。遺失屎狼藉去，云何堪得為我夫。
爾時彼中有一師子，諸獸之王，向彼牸虎而說偈言：
汝今觀我此形容，前分闊大後纖細。在於山中自恣活，復能存恤餘眾生。我是一切諸獸王，無有更能勝我者。若有見我取聞聲，諸獸悉皆奔不住。我今如是力猛壯，威神甚大不可論。是故賢虎汝當知，乃可為我作於婦。
時彼牸虎向師子王而說偈言：
大力勇猛及威神，身體形容甚端正。如是我今得夫已，必當頂戴而奉承。
爾時佛告優陀夷言：汝優陀夷，應當悟解。彼時師子諸獸王者，即我身是。時彼牸虎者，今瞿多彌釋女是也。時彼諸獸，現今五百釋童子是。當於彼時，其瞿多彌已嫌諸獸，意不願樂，聞我說偈，即作我妻。今日亦然，捨諸釋種五百童子。既嫌薄已，取我為夫。
又因果經云：時太子至年十七，王集諸臣而共議言，為訪索婚。有一釋種婆羅門，名摩訶那摩。其人有女，名耶輸陀羅，顏容端正，聰明智慧，賢才過人，人禮備舉。有如是德，故索為妃。太子雖納為妃，然常與妃行住坐臥，未曾有世俗之意，但修禪觀。
又普曜經云：時諸力士釋種長者啟王：若太子作佛，斷聖王種。王曰：何所有玉女，宜與太子為妃。以權方便，令當試之。使上工匠玄端金像，以書文字，女人德義，如吾所流，能應聘耳。王告左右梵志，入迦夷衛國偏瞻周行。覩一玉女，淨猶蓮華，類玉女寶，是執杖釋種女，名俱夷。見太子奇異才術，以女俱夷為菩薩妃。又年十七，王為納妃。簡選數千，最後一女，名曰裘夷，端正第一，神義備舉，是則宿命賣華女也。雖納為妃，久而不接。婦人情欲，有附近心。太子曰：汝却！女人有污垢，必污此褻。婦不敢近。諸女咸疑太子不男，太子以手指妃腹曰：却後六年，爾當生男。遂以有娠。
又五夢經云：太子有三妃：第一妃姓瞿曇氏，是舍夷長者女。長者名水光，其婦名餘明。婦居近邊城，生女之時，日將欲沒，餘明照其家內皆明，因立字之瞿夷。即是太子第一妃也。第二妃生羅雲，名耶檀，亦名耶輸。其父名移施長者。第三妃名鹿野，其父名釋長者。太子以三妃故，白淨王為立三時殿。殿別有二萬婇女，以娛樂太子。太子不出家時，身作轉輪王，別名遮迦越王。
如智度論云：菩薩有二夫人：一名劬毘耶，是玉女，不孕。二名耶輸陀羅。菩薩出家，夜有人言：太子出家，何得有娠，污辱我門釋種。欲以火坑焚燒母子。耶輸自恨無事，立大誓言：我若邪行，其腹內兒，願母子隨火消化。耶輸發此願已，即投火坑。於是火滅，母子俱存。火變蓮池，母處華座。知實不虛，後生兒似菩薩身。父王大喜，作百味歡喜丸奉佛。佛變五百比丘皆如佛身。羅睺持丸與佛鉢中，方驗不虛。
又大善權經云：疑菩薩非男，是黃門，故納瞿夷釋氏之女。羅雲於天變沒化生，不由父母合會而有。
又佛本行經云：爾時摩訶波闍波提共彼釋女耶輸陀羅將羅睺羅廣辦供具，齎持雜物，詣彼神所。其神名曰盧提羅迦。從神作名，其苑亦名盧提羅迦。於彼苑中，菩薩往昔在家之日，常於彼苑，按摩游戲。彼苑之內有一大石，菩薩往日於上坐起。耶輸陀羅釋種之女，當於爾時將羅睺羅臥息彼石。於後捉石擲著水中，遂立誓言：我今安誓，如實不虛，唯除太子，更無丈夫共行彼此。我所生兒，實是太子體胤之息。是不虛者，令此大石，在於水上，浮游不沒。時彼大石，如彼心安誓，在於水上，遂即浮泛。如芭蕉葉，浮於水上，不沈不沒，亦復如是。於時大眾見聞此已，生希有心，讙譁嘯調，踊躍無已，噭喚跳躑，歌舞作唱，旋裾舞袖。又作種種音聲伎樂。更為羅睺羅作其生日。耶輸陀羅生息之時，是羅睺羅阿脩羅王捉食其月，於剎那頃，暫捉還放。是故立名羅睺羅。可喜端正，諸人見者，莫不歡悅。膚體黃白，如真金色。然其頭項猶如繖蓋。其鼻高隆，猶如鸚鵡。兩臂脩，下垂過膝。一切肢節，無有缺減。諸根完具，莫不充備。
如佛本行經云：其羅睺羅，如來出家六年已後始出母胎。如來還其父家之日，其羅睺羅年始六歲。問曰：何故羅睺處在母胎六年不出？答曰：羅睺往昔為王，將彼仙人入苑，六日不出。故在母胎，止住六歲。大意同前。問：何故其母耶輸六年懷胎？答：故本行經云：佛言：汝諸比丘，我念往昔過無量世，有一群牛，在於牧所。其牛主妻，自將一女，往至牛群，取乳酪。所將二器，並皆盈滿。其器大者遣女而負，其器小者身自擔提。至其中路，語其女言：汝速疾行，此間路嶮，有大怖畏。爾時彼女語其母言：此器大重，我今云何可得速疾？其母如是再三語：汝速疾行，今此路中，大有恐怖。爾時彼女而作是念：云何遣負最重器，更復催促，遣令急行？其女因此便生瞋恚，而白母言：母可具兼將此乳器，我今暫欲大小便耳。而彼母取此大器，負擔行已。其女於後徐徐後行。爾時彼母兼負重擔，遂即行至六拘盧舍。爾時佛告諸比丘言：汝等若有心疑，彼女有瞋恚心，乃遣其母負重行六拘盧舍者，莫作異見，耶輸陀羅釋女是也。既於彼時遣母負重，其道路六拘盧舍。由彼業障，在於生死煩惱之內，受無量苦。以彼殘業，今於此生懷胎六歲。
如觀佛三昧論云：時耶輸陀羅及五百侍女，或作是念，太子生世多諸奇特，唯有一事，於我有疑。婇女眾中有一女子名修曼那，即白妃言：太子是神人也。奉事歷年，不見其根，況有世事。復有一女，名曰淨意，白言：大家，我事太子經十八年，未見太子有便利患，況復諸餘。爾時諸女各各異說，皆謂太子是不能男。太子晝寢，皆聞諸女欲見太子陰馬藏相。爾時太子於其根處出白蓮華，其色紅白，上下二三華相連。諸女見已，復相謂言：如此神人有蓮華相，此人云何心有染著。作是語已，噎不能言。是時蓮中忽有身根，如童子形。諸女見已，更相謂言：太子今者現奇特事，忽有身根，如丈夫形。諸女見已，不勝喜悅。現此相時，羅睺羅母見彼身根，華華相次，如天劫貝。一一華上，乃有無數大身菩薩，手執白華，圍繞身根。現已還沒，如前日輪，此名菩薩陰馬藏相。爾時復有諸婬女等皆言：瞿曇是無根人。佛聞此語，如馬王相，漸漸出現。初出之時，猶如八歲童子。身根漸漸長大，如少年形。諸女見已，皆悉歡喜。時漸長大，如蓮華幢。一一層間有百億蓮華。一一蓮華有百億寶色。一一色中有百億化佛。一一化佛有百億菩薩，無量大眾，以為侍者。時諸化佛異口同音毀諸女人惡欲過患，而說偈言：
若有諸男子，年皆十五六，盛壯多力勢，數滿於河沙，持以供給女，不滿須臾意。
時諸女人聞此語已，心懷慚愧,懊惱躄地,舉手拍頭,而作是言，嗚呼惡欲，乃令諸佛說如此事。我等懷惡，心著穢欲，不知為患，乃令佛聞，訶厭欲惡。各厭女身。四千女等，皆發菩提心。二千女人遠塵離垢，得法眼淨。二千女人於未來世得辟支道。佛告阿難：我初成道在熙連河側，有五尼揵共領七百五十弟子，自稱得道，來至我所。以其身根繞身七匝，來至我所，鋪草而坐，即作此語：我無欲故，身根如此，如自在天。我今神道，過踰沙門百千萬億。爾時世尊告諸尼揵：汝等不知如來身分。若欲見者，隨意觀之。如來積劫修行梵行，在家之時，都無欲想，心不染黑，故得斯報。猶如寶馬，隱顯無常。今當為汝，少現身分。爾時世尊從空而下，即於地上，化作四水，如四大海。四海之中有須彌山。佛在須彌山正身仰臥，放金色光。其光晃曜，映諸天身。徐出馬藏，繞山七匝，如金蓮華。華華相次，上至梵世。從佛身出一億那由陀雜寶蓮華，猶如華幢，覆蔽馬藏。此蓮華一億有十億層，層有百千無量化佛，一一化佛百億菩薩無數比丘以為侍者。化佛放光照十方界。尼揵見已，大驚心伏。佛梵行相乃至如此不可思議，形不醜惡，猶如蓮華。我今頂禮佛功德海，求佛出家，皆得道果。
詳夫三有區分，四生稟性。其游火宅，俱淪欲海。蠢蠢懷生，喁喁哨類。所以法王當洲渚之運，覺者應車乘之期。道彼戲童，歸茲勝地。悲憐俗網，慈欣出離。是以觀妓女之似橫屍，悟宮闈之如敗塚。嗟生老之病苦，慕出世之常樂。故捨國城而高蹈，逮降魔而成道也。
如佛本行經云：其淨飯王共多釋種，并將太子出外野游，觀看田種。時彼地內所有作人，赤體辛勤，而事耕墾。飛鳥，共相殘害。即復唱言：嗚呼！嗚呼！世間眾生極受諸苦，所謂生老病死，兼復受於種種苦惱。展轉其中，不能得離。云何不求捨是諸苦？時淨飯王觀田作已，共諸童子還入一園。是時太子安庠矚盻，處處經行，欲求寂靜。忽見一處有閻浮樹，蓊欝扶疏，人所樂見。見已即語左右：汝等諸人各遠離我，我欲私行。是時太子發遣左右，悉令散已，漸至樹下，即於草上，結跏趺坐，諦心思惟：眾生有生老病死種種諸苦。發起慈悲，即得定心，離於諸欲，棄捨一切諸不善法。欲界漏盡，即得初禪。一切諸天帝釋等見太子在樹蔭坐，飛來到太子所禮敬說偈，讚已還去。時淨飯王須臾之間不見太子，心內即生不喜不樂，而問人言：我之太子今在何處，忽然不見？是時諸臣東西南北，交橫馳走，尋覓太子，莫知所在。時一大臣遙見太子在彼閻浮樹蔭之下思惟坐禪。復見一切樹影悉，唯閻浮陰獨覆太子。時彼大臣見太子有是希奇難思議事，即大歡喜，踊躍，不能自勝。急疾奔馳，走詣王所，至已長跪，依所見事，即說偈言：
大王太子今在於，閻浮樹陰下端坐，跏趺思惟入三昧，光明照曜如日山。此實真是大丈夫，樹影卓然不移動，唯願大王自觀察，太子相貌坐云何？譬如大梵諸天王，亦如忉利天帝釋，威神巍巍光顯赫，遍照於彼諸樹林。
時淨飯王聞已，即詣閻浮樹所，遙見太子在彼樹間結跏趺坐。譬如黑夜視山頂頭大聚火光，出猛明焰，威德顯著，炳照巍巍。如重雲間，忽出明月。亦如暗室，然大淨燈。時王見已，生大希有奇特之心，遍體顫惶，身毛悉竪。即頭頂禮於太子足，歡喜踊躍而作是言：善哉！善哉！此太子大有威德。說偈讚言：
如夜大火聚山頂，似秋明月蔽雲間，今見太子坐思惟，不覺毛張身顫慄。
時淨飯王說偈讚已，更復頂禮於太子足，重說偈言：
我今再度屈此身，頂禮千輻勝妙足，從生已來至今日，忽復得見坐思惟。
時有繫挾筌蹄小兒隨從大王啾唧戲笑，有一大臣咄彼小兒，作如是言：汝小兒輩幸勿唱噭。時小兒報彼臣言：何故不聽我等喧適。爾時大臣即以偈誦答彼一切諸小兒言曰：
日光雖極熱猛盛，不能迴彼樹陰涼。復有最妙一尋光，威德世間無有匹。思惟端坐於樹下，不動不搖如須彌。悉達太子內深心，樂此樹陰當不捨。
佛本行經云：菩薩向白淨王說偈言：
譬如金屋火熾盛，如食甘美毒藥和，如滿池華有蛟龍，王位受樂後大苦。
如佛本行經云：爾時作瓶天子欲令太子出向園林，觀看好惡，發厭心故，漸教捨離。爾時太子聞是聲已，即喚馭者：可速嚴飾好車，今欲向園觀看。時淨飯王知太子欲出，勅宣令迦毘羅城一切內外，悉遣灑掃清淨，安雜香華，男女之者而莊嚴之。或有老病死亡六根不具者，悉令驅逐。是時馭者裝飾車乘，駕善調馬。悉嚴備已，白太子言：聖子當知，今已駕訖。爾時太子從東門引道而出，欲向園看。是時作瓶天子於街巷前，正當太子，變身化作一老弊人。太子見已，即問馭者：此是何人，身體皺，肉少皮寬，眼赤涕流，極大醜陋，獨爾鄙惡，不似餘人？即向馭者而說偈言：
善馭駕乘汝今聽，此是何人在我前，身體不正頭髮稀，為生來然為老至？
爾時馭者即為太子而說偈言：
此時名為大苦惱，劫殺美色及娛樂，諸根毀壞失所念，肢節舉動不隨心。
爾時太子問馭者言：此人為是獨一家法如是，為當一切悉皆如斯？馭者報言：非獨一家如斯，一切世間皆有此法。貴賤雖殊，皆未過老。太子言：若我不離是老，宜速還宮。老法未過，云何縱逸！時淨飯王問馭者，具答如前。王言：希有此之形相，恐太子出家，更增五欲。太子厭捨五欲，唯作老苦之觀。
後於異時，辭王從城南門出，欲向園觀。王勅道路嚴淨，倍加於先。爾時作瓶天子即於太子前化作一病人，連骸困苦，命在須臾，臥糞穢中，宛轉呻喚，不能起舉，唱言：叩頭，乞扶我坐。太子見已，問馭者言：此是何人？腹肚極大，猶如大釜。喘息之時，身遍顫慄，悲切酸楚，不忍見聞。馭者以是因緣而說偈言：
太子問於馭者言，此人何故受是苦？馭者奉報於太子，四大不調故病生。
太子後於異時從城西門出，觀看園林。時作瓶天子於太子前化作一屍，臥在床上。眾人輿行，無量姻親圍繞哭泣，椎胸拍頭，聲淚如雨，大噭號慟，酸哽難聞。太子見之，心懷慘惻，問馭者言：此是何人，舁行噭哭？說偈問言：
王子妙色身端正，問善馭者此是誰？臥於床上四人輿，諸親圍繞噭喚哭。
馭者向太子而說偈言：
已捨心意等諸根，屍骸無識如木石。諸親號咷暫圍繞，恩愛於此長別離。
太子復問：我亦有此死法不？以偈報言：
一切眾生此盡業，天人貴賤平等均，雖處善惡諸世間，無常至時無有異。
太子後於異時從城北出。爾時作瓶天子以神通力去車不遠，於太子前化作一人。剃除鬚髮，著僧伽梨，偏袒右肩，手執錫杖，左掌擎鉢，在路而行。太子見已，問馭者言：此是何人，在於我前，威儀整肅，行步徐庠，直視一尋，不觀左右，執心持行，不似餘人？剃髮剪鬚，衣色純赤，不同白衣。鉢色紺光，猶如石黛。馭者白太子言：此名出家之人。常行善法，遠離非法。善調諸根，善與無畏。於諸眾生慈悲，不行殺害，護念眾生。太子聞已，問馭者言：汝今將車向彼出家人邊。馭者承命，即引太子向出家人所。太子諮問：汝是何人？以偈報言：
觀見世間是滅法，欲求無盡涅槃處，怨親已作平等心，世間不行欲等事。隨依山林及樹下，或復塚間露地居，捨於一切諸有為，諦觀真如乞食活。
爾時太子為敬法故，從車而下，徒步向彼出家人所，頭面頂禮彼出家人，三匝圍繞，還上車坐。即勅馭者迴還宮中。是時宮內有一婦人，名曰鹿女，遙見太子歸來入宮，因於欲心而說偈言：
淨飯大王受快樂，摩訶波闍無憂愁。宮中婇女極姝妍，誰能當此聖子處？
又大善權、因果經等：爾時太子年漸長大，出家時至。故辭父王，出四城門游觀。前三所逢生厭，唯欣第四出家。諸大相師並知，太子若不出家，過七日後，得轉輪聖王位，王四天下，七寶自至。各以所知白王，加守修四門各千人，周匝城外一踰闍那內，羅置人眾而防護之。
東門老頌曰：
蘆蕉城易犯，危藤復將齧。一隨柯已微，當半信長訣。已同白駒去，復同紅華熱。妍容一旦罷，孤燈徒自設。
南門病頌曰：
伏枕愛危光，痾纏生易折。無因雪岸草，虛返芒山穴。消渴腠腸腑，疼塞嬰肢節。如何促齡內，憂苦無暫缺。
西門死頌曰：
緩心雖殊用，滅景寧優劣。一隨業風盡，終歸虛妄設。五陰誠為假，六趣寧有截。零落竟同歸，憂思空相結。
北門僧頌曰：
俗幻生影空，憂繞心塵曀。於茲排四纏，去矣求三涅。下學背留心，方從窈冥別。已悲境相空，復作池空滅。
如佛本行經云：爾時太子聞此偈頌，遍體顫慄，淚下如雨。愛樂涅槃之樂，清淨諸根，唯求出世，不樂處俗。王共智臣宮人婇女，種種幻惑太子。時優陀夷國師之子侍衛太子，教諸婦人幻惑之術，而說偈言：
汝等婇女輩，大有方便力，巧能幻惑他，善示汝境界。假使離欲人，真正諸仙等，得見於汝者，必應生欲心。況復此太子，觀汝等娛樂，不能行五欲，終無有是處！
愛著之情，欲能為本。婦人之體，唯以丈夫敬重為歡。心不愛著，榮華是難，而說偈言：
婦人敬是樂，敬為樂最上。無敬唯有色，如樹無有華。
爾時太子說偈報言：
世榮雖快樂，有生老病死。此四種若無，我心誰不樂。生老病死法，住此生老病。若住生樂心，共鳥獸無異。
爾時太子共國師子優陀夷等往復來去言論之時，日遂至沒。太子既見日光沒已，便入宮中，共諸婇女，行於五欲，快樂歡喜，相共聚集，圍繞而住。其太子妃耶輸陀羅即於是夜，便覺有娠。太子後於異時於此五欲極生厭離，而求出家，而說偈言：
世間不淨眾惑邪，無過婦人之體性。衣服瓔珞莊嚴故，愚癡是邊生欲貪。有人能作如是觀，如幻如夢非真實。速捨無明勿放逸，必得解脫功德身。
又瑞應經云：太子年至十四，啟王出游。因果經云：有婆羅門子，名優陀夷，聰明智慧。王令與太子為友：汝可說之，勿使出家。其依王勅，至太子所，而作是言：王勅令與太子為友。朋友之法，其要有三：一者，有過失，輒相諫曉。二者，見有好事，深生隨喜。三者，在於苦厄，不相棄捨。今獻誠言，願不見責。古世諸王，悉受五欲，後方出家。太子云何而頻棄捨？大子答曰：此諸王等悉不免苦，故吾不同耳。
竊以因緣假有，眾生之滯根；法本不然，至人之妙理。是以三界六趣，造業障而自迷；八解十智，導歸宗而虛豁。是以能仁大師隨緣布教。愍焱宅之既焚，傷欲流之永騖。託白淨之宮，照黃金之色。居茲三惑，示畫篋之非真；出彼四門，厭浮雲之易滅。自嗟人世，漂忽若此。於是天王捧白馬而踰城，給使持寶冠而詣闕。脫屣尋真，其於斯矣。雖復秦世簫史，周時子晉，許由洗耳於箕山，莊周曳尾於濮水，方茲去俗何其篾哉！致使慕其德者，斷惡以立身；欽其風者，潔己而修善。毀形以成其志，故棄鬚髮之美容；變俗以會其道。故去輪王之華服。雖形闕奉親，而內懷其孝；禮乖事主，而心戢其恩。澤被怨親，以成大順；福霑幽顯，豈拘小違。上智之人，依佛語故為益；下凡之類，虧聖教故為損。懲惡則濫者自新，進善則通人感化。所以仙林始抽簪之地，禪河起苦行之迹。沐金軀之淨水，游道場之吉樹。食假獻麋，座因施草。於是十力智圓，六通神足；魔兵席卷，大覺道成也。
如因果經云：爾時太子心自念：我年已至十九。今是二月，復是七日。宜應方出，思求出家，今正是時。作此念已，身放光明，照四天王宮，乃至淨居天宮，不令人見此光明。爾時諸天見此光已，皆知太子出家時到，即便來下，到太子所，頭面禮足，合掌白言：無量劫來所修行願，今正成熟。太子答言：如汝等語，今正是時。然父王勅內外官屬，嚴見防衛，欲去無從。諸天白言：我等自當設諸方便，令太子出，使無知者。即以神力令諸宮屬悉皆困臥。耶輸陀羅眠臥之中，得三大夢：一者，夢月墮地；二者，夢牙齒落；三者，夢失右臂。得此夢已，眠中驚覺，心大怖懼，白太子已，具述三夢。太子言：月猶在天，齒又不落，臂復尚在。當知諸夢虛假不實，汝今不應橫生怖畏。又語太子：如我自忖所夢之事，必是太子出家之瑞。太子又答：汝但安眠，勿生此慮。聞已遂眠。
又普曜經云：於時菩薩夜觀妓女百節空中，譬如芭蕉，九孔不淨，無一可樂。明星適現，即勅車匿起被揵陟。適宣此語時，四天王與無數閱叉龍等皆被鎧甲，從四方來，稽首菩薩曰：城中男女皆疲極，孔雀眾鳥亦疲極寐。
又本起經云：諸天皆言：太子當去，恐作稽留。急去遠此大火之聚。爾時太子思如是已，至於後夜，淨居天王及欲界諸天，充滿虛空，即共同聲白太子言：內外眷屬皆悉昏臥，今者正是出家之時。爾時太子即自往至車匿所，以天力故車匿自覺。而語之言：汝可為我牽揵陟來。爾時車匿聞此語已，舉身顫怖，心懷猶豫。一者，不欲違太子令；二者，畏王勅旨嚴峻。思惟良久，流淚而言：大王慈勅如是，又今非游觀時，又非降伏怨敵之日，云何於此後夜之中而忽索馬？欲何所之？太子又復語車匿言：我今欲為一切眾生降伏煩惱結賊故，汝今不應違我此意。爾時車匿舉聲號泣，欲令耶輸陀羅及諸眷屬皆悉覺知太子當去。以天神力，昏臥如故。車匿即便牽馬而來。太子徐前而語車匿及以揵陟：一切恩愛會當別離。世間之事易可果遂，出家因緣甚難成就。車匿聞已，默然無言。於是揵陟不復噴鳴。爾時太子見明相出，放身光明，徹照十方。師子吼言：過去諸佛出家之法，我今亦然。於是諸天捧馬四足，并接車匿，釋提桓因執蓋隨從。天即便令城北門自然而開，不使有聲。車匿重悲：門閉下𨷲，誰當開者。時諸鬼神阿須倫等自然開門。太子於是從門而出，虛空諸天歌讚隨從。至於天曉，所行道路，已三踰闍那。時諸天眾既從太子至此處已，所為事畢，忽然不現。太子次行至彼跋伽仙人苦行林中，即便下馬，撫背而言：所難為事，汝作已畢。又語車匿：唯汝一人，獨能隨我，甚為希有。我今既已至閑靜處，汝便可與揵陟俱還宮也。車匿聞此語已，悲號啼泣，迷悶躄地，不能自勝。於是揵陟既聞被遣，屈膝舐足，淚落如雨。我今云何而捨太子，獨還宮也！太子答言：世間之法，獨生獨死，豈復有伴。吾今為欲滅諸苦使，故來至此。眾苦斷時，然後當與一切眾生而作伴侶。
又佛本行經云：爾時護世四天王及天帝釋知太子出家時至，各隨其方，辦具莊飾。各領一切眷屬百千萬眾，前後道從，作諸音樂，從四方來，三匝圍繞迦毘羅城。各合十指掌，低頭曲躬，面向太子，側塞虛空。復見鬼星與月合時。爾時諸天唱大聲言：大聖太子，鬼宿已合，今時至矣。欲求勝法，莫住於此。太子聞已，觀諸婇女，穢污不淨，睡眠不覺。以手拔髮令寤，又以脚蹋彼婇女身，不覺不知。太子既出城外，師子吼言：要誓證彼真如菩提，然後還來入此教化。而彼處所有一最大尼拘陀樹神，以偈語太子言：
若人欲伐於樹木，要必當盡其根本。如斯物類須斷絕，渡水宜令達彼岸。言語一竟不得虛，作怨亦訖莫復喜。
爾時太子以偈報彼樹神言：
雪山處所可動移，海水能使其枯竭。天公虛空崩落地，我吐言語終不虛。
太子脫頭寶冠與車匿，報大王，而說偈言：
假使恩愛久共處，時至會必有別離。見此無常須臾間，是故我今求解脫。
爾時車匿聞此語而說偈言：
假使用鐵持作心，以聞如是言誓語。人誰不心酸楚毒，況我愛戀同日生。
爾時太子即說偈報車匿曰：
假使我今身血肉，并及肢節筋脈皮。一切磨滅盡消亡，或復性命不全保。我若不捨此重擔，越度諸苦達本源。未證解脫坐道場，終不虛爾還相見。
是時車匿舉聲大哭，白太子言：此馬雖是畜生，猶尚慈悲，垂淚而泣，䠒跪出舌，舐太子二足。況復眷屬，當見何殃！爾時太子以手摩馬王揵陟而有偈言：
太子以右羅網指，萬字千輻輪相現。金色柔軟清淨手，用摩馬王揵陟頭。猶如兩人對語言，汝同日生馬揵陟。莫過悲啼生懊惱，汝作馬功已訖了。我若當證甘露味，所可負載於我者。分別密教甚深法，報答於彼終不虛。
佛本行經云：爾時太子從車匿邊索取摩尼雜飾莊嚴七寶靶刀，自以右手執刀從鞘拔出。即以左手攬捉紺青優鉢羅色螺髻之髮，右手自持利刀割取，以右手擎擲置空中。時天帝釋以希有心，生大歡喜，捧太子髻，不令墮。以天妙衣，受接取。爾時諸天以彼勝上天諸供具而供養之。爾時淨居諸天大眾去於太子不近不遠，有一華鬘，名須曼那。其須曼那華下，化作一淨髮人，執利剃刀而立。太子語淨髮師：汝能為我淨髮以不？其淨髮師報太子言：甚能。即以利刀剃頭。時天帝釋生希有心，所落之髮，不令一毛墜墮於地。一一悉以天衣承之，將向三十三天而供養菩薩髮髻冠節，至今不斷。
依道宣律師感應記云：天人答律師曰：如來初成道至十三年中，於祇桓精舍時，大梵天王請佛轉法輪。十方百億國土諸佛皆悉雲集，於大千界中。菩薩、聲聞、八部龍神亦集祇桓。爾時釋提桓因白佛言：世尊，我見大梵天王請佛轉法輪。今欲洗佛身，伏願聽許。佛便聽許。即時七寶行宮及以香湯水等欲洗佛身。佛告阿難：汝往菩提樹金剛座西塔，取我七寶剃刀并浴金剛盆，我欲𩮜髮。阿難依命取來，至世尊所。佛受刀已，普告大眾：自我成道已來，未曾為汝等說此刀因緣。汝今諦聽。我初踰城出時，去父王宮可六十里，車匿白我言：我今少疲，願小停息。我聞即停。於止息處有一大龍池，周匝四十里。池多五色蓮華，四面華樹令人愛樂。我至池水取水洗面，忽有二年少來至我所，問：至何所？我答：為求菩提。彼年少言：我是此池龍王，自有書籍韋陀典記。此賢劫中有千佛出，我作龍身，經于十大劫數，見世尊成道及入涅槃。至拘留孫佛入涅槃時，將一黃金剛盆，函中有剃刀。自從賢劫三佛已來，剃刀及金盆遞相分付。今欲請仁者入宮，設諸微供。未審許不？我即隨往至宮受供，并將七寶刀以奉上我。龍即語我言：汝今修道多有魔嬈。若欲思惟時，常持此刀，安于右膝上。此刀放光，遍汝身上，化成千萬丈。從刀光現作一帳，以覆汝身。於此刀帳上，有百千力士，各執其刀，外有所擬。魔見驚怖，不起惡心。待汝成道時，欲𩮜鬚髮。我將金剛盆自來至汝所。我初成道時，入河洗浴，彼龍持盆至我邊。佛告梵王：汝取寶刀上昇梵宮，并告地神堅牢等，從金剛際，造金剛臺，高七千由旬，令如來坐上。又告娑竭龍王：汝可化身為八萬四千黃金龍像，頭用七寶成，身以黃金作之。從須彌山下八功德水，來灌世尊頂。又告天魔：汝洗世尊髮。命釋提桓因：汝執金剛盆以承世尊髮。化樂天王化作白銀蓋，蔭覆如來頂。十方諸佛普來我所，各坐金剛臺，又執七寶刀。十方諸佛以金色手各摩我頂。得魔頂已，得百千三昧。諸來世尊告梵天王：汝可取刀𩮜如來髮。時大梵天王執刀欲𩮜，遂不見如來頂，上尋有頂亦不見頂。佛告梵王：我見過去諸佛皆自𩮜髮，一切凡聖無能見我頂者。我自𩮜髮已，鬚髮皆盡，唯有二髭，雖𩮜不落。𩮜已，入河洗浴。時諸梵釋龍王等競來爭取我髮。佛告大眾：可付梵釋魔龍等各與少許鬚髮。復將鬚髮付淨飯王。十方諸佛復告我言：此梵天王是汝大檀越主，汝可為現頂相，令彼執刀重𩮜鬚髮。我聞此語，便為現頂相。我持此刀授與梵王，大地為之六種震動。刀放大放，照百億佛土。我雖現頂，還上至色界頂。爾時梵王便昇有頂，始𩮜我髮，後𩮜我兩髭。髭既落已，便放大光，下至閻浮，化成二寶塔，高至有頂，具眾莊嚴。我成佛來，此塔最先。十方諸佛一時告我言：將此二髭塔付與梵王，令彼守護。使地神堅牢造小金剛塔，用盛剃刀及此金盆。我見過去諸佛初登正覺，皆最初度五人，皆報此寶刀手𩮜彼髮，雖用刀𩮜，然刀不至髮。及唱善來已，鬚髮自落。世尊今既成道，可執此刀往鹿苑中，如過去諸佛度五人。我從彼言，即至鹿苑。我𩮜五拘隣。從此已後，皆命善來，兼後羯磨。復告須菩提：汝從戒壇出火，照百億諸佛及我分身佛，皆集戒壇。須菩提奉命集已，如來從講堂手執剃刀，阿難執金盆，與人天大眾來至戒壇。繞三匝已，從北面昇壇，告大梵天王：汝施工匠及天金鐵，我造剃刀。又告堅牢神：汝施我金剛，我欲造小塔，用盛此寶刀。又告娑竭龍王：汝之龍工最巧，可為我造寶刀函。諸天人等依言奉施。如來神力，經于一食頃，三種皆成。其所造剃刀得八萬四千具，以內函中，安金剛塔中。又告十方佛各施刀塔，刀塔其數八十億。皆付文殊、普賢：我涅槃後，取諸施塔，遍大千界八十億大國，一國別置一塔。諸閻浮提具八萬四千塵勞門者，皆望得脫，令得出家，度脫生死。種種利益，不可具述。佛告文殊：過是年已，汝持我刀塔至震旦清涼山金剛窟中安置。佛告阿難：汝往父王宮所，取我髮來，付帝釋。阿難依命付已。佛告帝釋：汝將我髮欲造幾塔？帝釋白佛言：我隨如來髮，一螺髮造一塔。佛告龍王：令造碼碯瓶、黃金函，將付帝釋，用盛螺髮。爾時帝釋使天工匠，經三七日，方可得成。如來以神力故，如一食頃，髮塔皆成。大數有二十六萬。佛告天帝：汝留三百塔於天上守護。自餘諸塔，我涅槃後，將髮塔八萬四千付文殊師利於閻浮提，如上諸國我法行處，流通利益。又佛告阿難曰：汝往父王所，取我髭來。合六十四莖。其二莖髭者，已施梵王。餘並將來，我欲造塔。阿難依命取付世尊。佛告諸羅剎：我施汝二髭，當造七寶函及造栴檀塔，盛髭供養。以髭威力，令汝得諸飲食。羅剎白佛言：蒙恩施髭，令造寶塔，未審高幾許？佛告羅剎：可高四十由旬。自餘六十髭亦隨造函塔，可高三丈許。諸羅剎等依命造塔，皆大歡喜。又告諸羅剎：汝好守護，勿使外道惡人魔鬼毒龍妄毀我塔。此塔是汝命根。以護塔故，飲食常豐。此塔年別三度放光照汝身。以光威力，常雨粳糧石蜜菓菜等，所須皆足。若懷惡心，光便不現，飲食自消。汝若見此惡相，當率諸羅剎來至塔所，深自悔責。塔還放光，飲食還足。此之髭塔，世尊涅槃時，六十髭塔付彼無言菩薩，令加守護，勿令惡王損壞。於閻浮提六十大國內有文字處，一國置一塔。令地神堅牢用金剛造塔，高三丈許，用盛髭函。於前六十國內，選取名山，鑿石為龕，以內龕中。龕門牢封，無令後惡國王開損，不得久住也。
佛本行經云：爾時太子既𩮜髮已，淨居天復化作獵師之形，身著袈裟染色之衣，手執弓箭。見已語言：汝能與我此之袈裟衣不？我與汝迦尸衣，價直百千億金，復為種種栴檀香等之所熏修。而說偈言：
此是解脫聖人衣，若執弓箭不合著。汝發歡喜心施我，莫惜共我傳天衣。
爾時獵師報言：善哉，今實不惜。時淨居天所化之衣，從菩薩取迦尸微妙衣飛上虛空。如一念頃，還至梵天，為欲供養彼妙衣故。菩薩見已，生大歡喜。爾時菩薩𩮜髮，身得袈裟已，形容改變。既嚴整訖，口發如是大弘誓言：我今始名真出家也。
佛本行經云：於是車匿及馬王悲淚而別太子，因說偈言：菩薩初出半夜行，車匿辭別牽揵陟。以苦逼切失威儀，迴還八日乃到宮。
車匿及馬既到城已，所見城空曠，雨淚而入。其馬揵陟在宮門外，欲入門觀瞻太子坐臥之處。不見太子，淚下如流。一切人民眷屬唯見車匿及馬向宮，各舉兩手，噭喚大哭，流淚滿面，而說偈言：
彼等婇女心苦切，渴仰欲見太子還。忽覩車匿馬空迴，淚下滿面噭喚哭。解絕瓔珞妙衣服，散披頭髮身瘦羸。各舉兩手無承望，啼號不眠徹天曉。
爾時宮內眷屬懊惱不可具述。時大妃耶輸向車匿說：如我無夫之婦已見自至，從家而出，行至山林。使我孤單，獨在空室。何得令心而不破裂，即說偈言：
我今身心甚大剛，如鐵共石無有異。主捨入山宮內空，何故我今心不破！
時淨飯王念太子故，憂苦切身，迷悶倒地，無所醒覺，而說偈言：
王聞菩薩誓願重，及見車匿揵陟還。忽然迷悶自撲身，猶如帝釋喜幢折。
時王醒已而說偈言：
揵陟汝馬速疾行，將我詣彼還迴返。我無子故命難活，如重病人不得醫。
又普曜經云：於是菩薩適出城門，迦維羅衛一切群眾知太子去，共談而喜。俱夷明日從寐起已，遙聞眾言，覺知已去。聽大聲響，不見菩薩及馬車匿。王心悶絕，自投於地，舉聲稱怨，永絕我望，何所依怙。俱夷從床宛轉在地，自搣頭髮，斷身寶瓔。何以痛哉！是我道師，依怙如天，而棄我去，用復活為！恩愛未久，便復別離。淚下如雨，不能自勝。不見菩薩，無不懷慼。國中樹木尋時虧落，無諸華實。諸清淨地，悉生塵垢。其王聞之，與群臣眷屬圍繞，行至園觀，亦懷悲苦。瞿夷心望菩薩當還。車匿言：菩薩啟王及舍夷，得佛道已，乃還相見。王覩寶衣、車匿、白馬而獨來還，不見太子，自投墮地。嗚呼阿子！明曉經典，眾奇異術，無不博達。今為所至，棄國萬民！車匿說之，我子菩薩為何所游？誰為開門？其諸天人供養云何？車匿白曰：唯王聽之。我在常處宴然臥寐，城門已閉。於時菩薩告我被馬，城中萬民皆眠不聞。天帝開門，四天王告勅四神，捧其馬足，諸百千天帝釋梵以侍送之。嚴治道路，演大光明，散華燒香，諸天伎樂，同時俱作。踊在虛空，諸天圍繞，以侍送之。去是極遠，脫衣寶瓔及白馬遣我還，啟王謝妃，必至成佛，乃還相見，勿令愁憂。於是瞿夷聞車匿言，益用悲哀。抱白馬頭，以哀歎曰：太子乘汝，何以獨來！顏貌殊妙，如月盛滿，相好莊嚴，便復別去。遠近嗟歎，莫不悲憐。云何獨去，誰復將行？車匿無狀，挑我兩目。於時車匿見王瞿夷所說辛苦，益悲流淚。述前苦諫，太子所為，皆應道法，今勿復悲。
如佛本行經云：淨飯王使二人向山諫太子迴，而說偈言：
棘刺頭尖是誰磨？鳥獸雜色復誰畫？各隨其業展轉變，世間無有造作人。
爾時太子具報使人，令王深信因果，自然。文繁不可廣說。
又普曜經云：父王聞太子出家，悲泣垂淚，而問之曰：何所志願？何時能還？與吾要誓。吾以年朽，家國無嗣。太子以時而答偈言：欲得四願，不復出家：一、不老，二、至竟無病，三、不死，四、不別。神仙五通雖住一劫，不離於死。王聞重悲。斯四願者，古今無獲，誰能除此。
佛本行經云：爾時輸頭檀王告諸釋言：汝等諸釋若知時者，必須家別一人出家。若其釋種兄弟五人，令三人出家，二人在家。若四人者，二人出家，二人在家。若三人者，二人出家，一人在家。若二人者，一人出家，一人在家。若一人者，不令出家。何以故？不使斷我諸釋種故。
如觀佛三昧經云：如來頭上有八萬四千毛，皆兩向靡，右旋而生，分齊分明，四觚分明。一一毛孔，旋生五色光，入前十四色光中。昔我在宮，乳母為我沐頭時，大愛道來至我所。悉達生時多諸奇特。人若問我，汝子之髮，為長幾許，我云何答？今當量髮，知其尺度。即勅我申髮。母以尺量，長一丈三尺五寸。放已右旋，成螺文。欲納妃時，復更量之，長一丈三尺五寸。我出家時，天神捧去，亦長一丈三尺五寸。今者父王看如來髮，即以手申，從尼拘樓陀精舍至父王宮，如紺琉璃，繞城七匝。於佛髮中，大眾皆見若干色光，不可具說。斂髮捲光，右旋宛轉，還住佛頂，即成螺文。
又僧祇律云：佛在時，每四月一𩮜髮。依薩婆多論，雖四月一𩮜，如凡人七日𩮜髮狀。又文殊師利問經云：凡人髮長二指當𩮜。或二月日，若短而𩮜，是無學菩薩。若過二指，亦是無學菩薩。爪不得長得如一橫穀。何以故？為搔痒故。又四分律云：佛言：聽諸比丘皮次剪爪極長如一麥應剪。髮半月一𩮜，極長兩指。若二月一𩮜。
又毘尼母經云：佛告諸人，此髮不可故衣故器盛之，當用新物。有瞿波羅王子從世尊乞髮。佛言：應用七寶器盛之供養。
又四分律云：時阿難持故器收世尊髮。佛言：不應以故器盛如來髮，應用新器新衣繒綵若鉢衣裹盛之。時有王子瞿波離將軍欲往四方有所征伐，來索世尊髮。佛言：聽彼得已。不知安處。佛言：聽安金塔中，若銀塔中，若寶塔中，若雜繒綵衣裹。不知云何持。佛言：聽象馬車乘，頭上肩上擔。時王子持世尊髮去，所往征伐，得勝還國。為世尊起髮塔，亦聽比丘持世尊髮行，如上安置。彼不洗大小便處持世尊塔。佛言：不應爾，令淨者持。彼安如來塔置不好房中，己在上好房中宿。佛：不應爾，應安如來塔置上好房中，己不好房宿。彼安如來塔置下房，己在上房宿。佛言：不應爾，應安如來塔在上房，己在下房中。彼共如來塔同屋宿。佛言：不應爾。彼為守護堅牢故而畏慎不敢共宿。佛言：聽安杙上。若杙上若頭邊眠，為守護塔故，聽塔內宿。亦為堅牢塔內藏物故，聽宿。彼著革屣及捉入塔內。佛言：不應爾。佛言：聽塔下坐食，不令污穢不淨。若有不淨眾物，聚著脚邊，食已持去。
如十二游經、增一阿含、長阿含等並云：二十九出家。增一阿含：二十年在外道法中。今推大例，如來在世七十九年。若二十九出家，三十五成道，所可化物，唯應四十五年。而禪要經云：釋迦一身化眾生三十九年。諸經多十九出家，應以為正。故未曾有經云：耶輸陀羅言：如來取我未過三年。既瑞應經云：太子年十七納妃。便證十九出家是正也。若二十九出家，三十五成道，經中益少。且云二十年外道中學，便是五十方始成道，足知誤矣。良由眾生根行不同，見有同異。
述曰：謂世代流遠，戎華音隔。譯人不同，受言名異。雖欲會隨，終無定准。夫一代之書，群賢相襲，遂令亥豕換文，魚魯易韻。況國有中外，書則雲鳥。以此往求，難得盡一。又如黃帝三面，樂臣一足。言無梵漢，事有楚越。況邪業易聆，正法難悉。言有中邊，迴換書之，而得審定無異說者哉！
蓋聞大聖應期，有感昭著。蔭覆十方，化周三界。是四生之導首，六趣之舟航。至如兜率上生，閻浮現滅，冠日處胎，殞星晦迹。林微尼園，啟四八之瑞；畢利叉樹，放十種之光。鑒彼四門，捐茲五慾。捨嚴城而獨往，依道樹而超登。合四鉢於連河，度五隣於鹿苑。蕩愛著於綿區，湔塵冥於曩劫。慧日既開，光清八獄；玄功闡化，慈照四生。敷演一音，各隨類解。像教攸興，其來久矣。
如四分律云：爾時菩薩漸漸游行，從摩竭國界往至婆羅閱城，於彼止宿。明旦入城乞食。顏貌端正，屈伸俯仰，行步庠序，視前直進，不左右顧眄。著衣持鉢，入羅閱城乞食。時摩竭王在高樓上，諸臣前後圍繞，遙見菩薩入城乞食，行步庠序。即向諸臣以偈讚之。王即遣信問：比丘欲何所詣？菩薩答之：山名斑荼婆，當於彼止宿。使人速還返白王如是事。王聞彼使言，即嚴好象乘，眾人共尋從，即往禮菩薩。時王語太子言：今可於此住，我舉國一切所有及脫此寶冠相與，可居王位治化，我當為臣。時菩薩報言：我捨轉輪王出家學道，豈可於此邊國王位而處俗耶？王今當知，猶如有人曾見大海水，後見牛跡水，豈可生染著心！此亦如是，豈可捨轉輪王位，習粟散小王位！此事不然。時王前白言：若成無上道者，先詣羅閱城，與我相見。菩薩報言：可爾！爾時王即禮菩薩足，繞三匝而去。
又佛本行經云：菩薩為摩伽陀國王說云：大王，我等今實不畏彼毒蛇，亦復不畏天雷霹靂，亦復不畏於猛火焰彼大風吹燒野澤者，但畏五欲境界所逼。何以故？諸欲無常，猶如劫賊盜諸功德。爾時菩薩即說偈言：
五欲無常害功德，六塵空幻損眾生。
世間果報本誑人，智者誰能暫停住。
愚癡天上不滿意，況復人間得稱心。
欲穢染著不覺知，猶如猛火然乾草。
往昔頂生聖王主，降伏四域飛金輪。
復得帝釋半座居，忽起貪心便墮落。
假令盡王此大地，心猶更欲攝他方。
世人嗜欲不知厭，如巨海納諸流水。
大王當知，彼須彌山下有阿修羅。然其兄弟各為貪欲，愛一玉女，二人相爭而自鬪戰，傷害俱死。便說偈言：
往昔修羅兩兄弟，為一玉女自相殘。
骨肉憐愛染著憎，智人觀知不貪欲。
菩薩又言：或為五欲故，生天、生人。既得生已，著五欲故，投身透水，或復赴火；為五欲故，自求怨讎。又說偈言：
癡人愛欲故貧窮，繫縛傷殺受諸苦。
意望此欲成眾事，不覺力盡後世殃。
又佛本行經菩薩說偈言：
假使恩愛久共處，時至命盡會別離。
見此無常須臾間，是故我今求解脫。
如四分律云：時菩薩即向阿藍迦藍所學不用處定。精進不久，得證此法。時菩薩捨之而去。後往欝頭藍子處學有想無想定。精進不久，得證此法。菩薩思惟：此兩處定非涅槃，非永寂休處，不樂此法。便捨二人而去，更求勝法。時菩薩更求勝法者，即無上休息法也。時有五人追逐菩薩念言：若菩薩成道，當與我等說法。
又佛本行經云：阿羅邏仙人報菩薩云：諸凡夫人愛於貪欲，受繫縛等苦，一切皆由境界。而說偈言：
山羊被殺因聲死，飛蛾投燈由火色，
水魚懸釣為吞餌，世人趣死以境牽。
又新婆沙論云：佛為菩薩時，厭老病死，出劫比羅伐窣堵城，求無上智。時淨飯王遣釋種五人隨逐給侍。二是母親，三是父親。母親二人執受樂行得淨，父親三人執苦行得淨。當於菩薩修苦行時，母親二人心不忍可，即便捨去。菩薩後知苦行非道，捨而受食羹飯蘇乳，以油塗身，習處中行。父親三人咸謂菩薩狂亂失志，亦復捨去。後世尊成佛，即作是念：彼皆是我父母親族，先來恭敬供養於我。今欲酬報，為何所在？天即白言：今在婆羅痆斯國仙人鹿苑。問：何故名婆羅痆斯？答：此是河名。去其不遠造立王城，是故此城亦名婆羅痆斯。問：何故名仙人論處？答：若作是說：諸佛定於此處轉法輪者，彼說佛是最勝仙人，皆於此處初轉法輪，故名仙人論處。若作是說：諸佛非定於此轉法輪者，彼說應言仙人住處。謂佛出世時，有佛大仙及聖弟子仙眾所住。佛不出世時，有獨覺仙所住。若無獨覺時，有世俗五通仙住。以此處常有諸仙已住、今住、當住故，名仙人住處。有說：應言仙人墮處。昔有五百仙人飛行空中，至此遇退因緣，一時墮落。問：何故名施鹿林？答：常有諸鹿游止此林，故名鹿林。昔有國王名梵達多，以此林施與群鹿，故名施鹿林。如羯蘭鐸迦長者於王舍城竹林園中穿一池以施羯蘭鐸迦鳥，令其游戲，因名施羯蘭鐸迦池。此亦如是故名施鹿林。
爾時菩薩於此鹿林在五拘隣比丘所，學於苦行。經於六年，極生辛苦，過其本師。以自餓故，而不得道，徒勞疲形。故涅槃經云：菩薩當以苦行自誡其心，日食一胡麻，經一七日。粳米、菉豆、麻子、粟、糜及以白豆，亦復如是，各一七日。如是修苦行時，一切皮肉消瘦皺減。如斷生瓠，置之日中。其目坎陷，如井底星。肉盡肋出，如朽草屋。脊骨連現，如重線塼。所坐之處，如馬蹄跡。欲坐則伏，欲起則偃。雖受如是無利益苦，然不退於菩提之心。
又菩薩處胎經云：佛告苦行菩薩：昔我所更苦行無數，於尼連河邊六年苦行，日食一麻一米。斯由曩昔向一緣覺犯口四過，斷絕一施，重受輕報。
又大集經云：爾時光味菩薩為諸大眾而說偈言：
過去無量僧祇劫，種種布施習檀那，
清淨尸羅及羼提，精進坐禪學般若。
安樂一切眾生故，備忍種種諸苦辛，
宮中六萬后妃嬪，棄捨出家如脫屣。
獨處六年修苦行，日食一麻一米麥，
精進晝夜不睡眠，身形唯有皮骨在。
菩提樹下思惟坐，八十萬眾天魔來，
四方上下地及空，八十由旬悉充滿。
如是魔軍及眷屬，皆能破壞使歸降，
成就無上勝菩提，得證第一義諦果。
又佛本行經云：爾時六年既萬，至春二月十六日時，內心自作如是思惟：我今不應將如是食，食已而證阿耨多羅三藐三菩提。我今更從阿誰邊求美好之食？誰能與我彼美食，令我食已，即便證取阿耨菩提？時菩薩心如是思惟之時，有一天子知菩薩心如是思惟，速往詣於善生村主二女邊。至彼處已，即告之言：汝善生女，汝若知時，菩薩今欲求好美食，菩薩今須最上美食。食美食已，然後欲證阿耨菩提。汝等今可為彼備辦足十六分妙好乳糜。是時善生村主二女聞於彼天如是告已，歡喜踊躍，遍滿其體，不能自勝。速疾聚集一千牸牛而𤚲取乳，轉更將飲五百牸牛。更別日𤚲此五百牛，轉持乳將飲於二百五十牸牛。後日𤚲此二百五十牸牛之乳，還更飲百二十五牛。後日𤚲此一百二十五牛之乳，飲六十牛。後日𤚲此六十牛乳，飲三十牛。後日𤚲此三十牛乳，飲十五牛。後日𤚲此十五牛乳，著於一分淨好糠米，為於菩薩煮上乳糜。其彼二女煮乳糜時，現種種相。或復出於滿華瓶相，或現功德河水淵相，或時現於萬字之相，或現功德千輻輪相，或復現於解領牛相，或現象王龍王之相，或現魚相，或時復現大丈夫相，或復現於帝釋形相，或時有現梵王形相，或復現出乳糜向上涌沸，上至半多羅樹，須臾還下，或現乳糜向上高至一多羅樹訖還下，或現出高一丈狀，還入彼器，無有一滴離於彼器而落餘處。煮乳糜時，別有一善解海算數算占相師來至彼之處，其見乳糜出現如是諸種相貌，善占觀已，作如是語：希有！希有！是誰得此乳糜而食？彼人食已不久而證甘露妙藥。爾時菩薩至於二月二十三日，於晨朝時至彼村主家大門之外，默然而立，欲求食。女見即便取一金鉢，盛貯安置和蜜乳糜，滿其鉢中，自手執持向菩薩前。到已即住，向菩薩言：唯願尊者受我此鉢和蜜乳糜，憐愍我故。時菩薩受彼乳糜，持至尼連禪河。有一龍女名尼連荼耶，從地踊出，手執莊嚴天妙筌提，奉獻菩薩。菩薩受已，即坐其上。坐其上已，取彼善生村主之女所獻乳糜，如意飽食，悉皆淨盡。菩薩既食彼乳糜已，緣過去世行檀福報業力薰故，身體相好平復如舊，端正可喜，圓滿具足，無有缺減。爾時菩薩食彼糜訖，以金鉢器棄擲河中。時海龍王生大希有奇特之心，復為菩薩歎現世故，執彼金器，擬欲供養，將向自宮。是時天主釋提桓因即化其身作金翅鳥，金剛寶從海龍邊奪取金鉢，向忉利宮三十三天，常自供養。於今彼處三十三天立節名為供養金鉢器節。從彼已來，至今不斷。爾時菩薩食糜已訖，從坐而起，安庠漸漸向菩提樹。彼之筌提，其龍女還自收攝，將歸自宮，為供養故，而有偈說：
菩薩如法食乳糜，是彼善生女所獻。
食訖歡喜向道樹，決定欲證取菩提。
依宣律師住持感應記云：具論因緣，並在第十卷中灌帶部內述之。時有四天王子告律師云：世尊初成道第十一年，於王舍城中須摩長者園內，告諸大菩薩及大弟子曰：我初踰城時至彼洴沙國路，逢牧牛女。我語云：我有少飢渴，從汝乞飲食。彼女答云：汝何所往？答言：求趣菩提。又問：名字何等？答言：悉達。彼女又白我言：我讀韋陀之典云：不久有大智人當成正覺。我觀仁者相貌音聲，是諸佛相。我作此山神經十六大劫，過去諸佛我皆親覲。汝可隨我往至住處，當與汝飲食。過去迦葉涅槃時，付我一澡罐，其項上有雙龍繞，下有師子蹲。拘留佛所製，遞相付我，訖至樓至佛。此龍瓶內具足有八功德水，汝若飢渴，當飲此水，能消煩惱，增長菩提。勿輕此小瓶，假使四大海水內此瓶中，猶不能滿。中有四龍王。此賢劫初三佛出世所有遺法多在瓶內，與娑竭龍宮，一無有二。又迦葉佛付我香鑪及一黃金函，將付仁者。其香鑪前有十六頭，半是師子，半是白象。於二獸頭上別起蓮華臺，以臺為鑪相。於鑪四緣別起六銀樓，樓出天童，可長二寸。如是諸天童合有九十六。每燒香時，是諸童等各各分番來付香鑪後，師子向外而蹲踞。從師子頂上有九龍盤繞，上承金蓮。華內有金臺，即臺為寶子。於臺寶子內有十三萬億真珠大樓觀，各盛諸妙香。復有十三萬金牒毘尼藏，中有比丘入于滅盡定。若至燒香時，其諸鑪頭諸天童子，來至寶臺所，各各口出燒香歌曲。臺門自開，諸比丘從定而出。從真珠觀取香，付囑天童。付已，臺門自閉。從九龍口中又銜白銀觀為臺眷屬。而諸銀臺內皆有天童子，常作天樂，讚歎燒香。其音清雅，無可為比。眾生聞者生信悟道。如來每說法時，在大眾前常執香鑪。天童取香來授與佛，令之供養。又有黃金函內盛大般若，合三十億偈。黃金為經牒，白玉為界道，白銀為字。其函長三寸。內有二比丘，亦入滅定。此函及鑪是拘留佛所製，次第付我，乃至樓至佛。諸佛欲興世，皆開此金函，披閱經典。以般若力，天魔不嬈，速登正覺。今將付囑，努力守護，勿令損失。我受得已，於菩提樹下六年苦行，常飲此瓶水故，除飢渴，煩惱亦消也。
又我初欲成道，入河澡浴，受二女乳糜。至菩提樹下，欲昇金剛壇。山神至我所，即告我言：汝今成道，可依往佛。若初成道，欲昇金剛壇，先執香鑪繞壇，可行七匝。十方諸佛各手捻香，付彼鑪中。今既成道，可依前佛。佛依此法，繞壇繞樹，合三十二匝。十方諸佛亦前授香，次命人王、天王、釋梵、龍王、十地菩薩各前授香。佛以威神香聞十方，上至有頂。受苦眾生聞香解脫，諸根具足，智慧增長。種種神變，不可具述。又告梵王執彼龍瓶水，以灌世尊足，人王、天王、帝釋、魔、梵各次洗足，地為六種震動。如來從足下放金色光，坐金色蓮華座，十方諸佛各來投香於光明中。盧舍那佛出金色手，摩釋迦佛頂，又說妙法。我令十方佛欲白四羯磨，授釋迦文佛成無上法王位。諸佛秉此羯磨，在金壇上，天人大眾無量河沙聞佛羯磨，一時寂然，猶如比丘入第四禪。諸佛秉羯磨受法王位已，地之六種大動。佛放光明，普照十方，廣作佛事，利益凡聖。不可具述。
如佛本行經云：爾時菩薩於河澡浴，食乳糜，沐身體竟，光儀平復如本，威力自在，安庠面向菩提樹。菩薩思惟：此菩提道場欲作何座？即自覺知，應坐草上。是時淨居天白菩薩言：過去諸佛欲證菩提，皆鋪草上而取正覺。爾時菩薩思惟：誰能與我如是之草？左右四顧。是時忉利帝釋天王以天智知菩薩心已，即化其身為刈草人，去於菩薩不近不遠，右
邊而立，刈取於草。其草青緣顏色，猶如孔雀王項，柔軟滑澤。而手觸時，猶如微細迦尸衣，色妙而香，右旋宛轉。菩薩問彼人言：賢善仁者，汝名字何？彼人報言：我名吉利。菩薩思惟：我今欲求自身吉利，亦為他人以求吉利。此名吉利，在於我前，我今決當得證阿耨菩提。汝能與我草不？其化人報言：我能與草。是時帝釋即化作人刈草奉菩薩。菩薩即取一把，自手執持。當取草時，其地即便六種震動。將於此草，向菩提樹下。持草中路，忽有百青雀從十方來，右繞菩薩，三匝訖已，隨菩薩行。又有五百拘翅羅鳥；又有五百孔雀；又有五百白鵝；又有五百鴻鶴；又有五百白鷗；又有五百迦羅頻伽之鳥；又有五百命命之鳥；又有五百白象，皆悉六牙；又有五百白馬，頭耳烏黑，𩦲尾悉朱，長而披散；又有五百牛王，並皆解領，猶如黑雲。是時復有五百童子、五百童女，各以種種諸妙瓔珞莊嚴其身。又有五百天子，五百天女，五百寶瓶，以諸香華，滿於其中，盛種種諸妙香水，無人執持，自然空行。又世間中所有一切吉祥之事，皆從四方雲雨而來，各在菩薩右邊圍繞三匝已，隨菩薩行。一切諸天音樂空中歡喜，歌讚菩薩。不可具述。
又瑞應本起經云：釋提桓因化為凡夫人，執淨軟草。菩薩問言：汝名何等？答名：吉祥。菩薩聞之，心大歡喜，破不吉以成吉祥。又觀佛三昧經云：適施草坐，地則大動。諸佛化作八萬佛樹。師子之座或有佛樹，高八千里四千里，或高百千由旬。一切佛樹具足八萬，大小不定。今釋迦樹最短，若干天衣而布其上。
又觀佛三昧經云：佛告父王：如我踰出宮城，去伽耶城不遠，詣阿輸陀樹。吉安天子等百千天子皆作是念：菩薩若於此坐，必須坐具，我今應當獻於天草。即把天草，清淨柔軟，名曰吉祥。菩薩受已，鋪地而坐。是時諸天復見白毛，圍如三寸，右旋宛轉，有百千色，流入諸相。是諸天子各作是念：菩薩今者唯受我草，不受汝草。時白毛中有萬億菩薩，結跏趺坐，各取其草，坐此樹下，一一天子各見白毫中有如此相。時有天子名曰悅意，見地生草，穿菩薩肉，上生至肘。告諸天子曰：奇哉男子，苦行乃爾，不食多時，喚聲不聞，草生不覺。即以右手申其白毛，其白毛端直，正長一丈四尺五寸，如天白寶，中外俱空。天見毛內有百億光，其光微妙，不可具宣。諸天見已，歎未曾有。即放白毛，右旋宛轉，還復本處。是時降魔，魔還天宮，白毛隨從，直至六天。無數天子天女，見白毛孔，通中皆空，團圓可愛，如梵王幢。如來有無量相好，一一相中八萬四千諸小相好，如是相好，不及白毫少分功德。
如因果經云：四月七日世尊降魔。于時落日停光，明月映徹，園林華菓，榮不待春。智度論云：爾時天魔將十八萬天魔眾皆來惱佛。佛以眉間微光照，皆墮落。又觀佛三昧經：云魔王心怒，即欲直前。魔子諫曰：父王無辜，自招瘡疣。菩薩行淨，難動如地，云何可壞。
又雜寶藏經云：昔如來樹下，惡魔波旬將八十億眾欲來壞佛。便語佛云：汝獨一身，何能坐此。急可起去！若不起者，我捉汝脚，擲著海外。佛言：我觀世間無能擲我。汝於前世時曾於一寺受一日八戒，施辟支佛一鉢之飯，故生六天為大魔王。而我於三阿僧祇劫亦設供養聲聞緣覺，不可計數。魔言：汝道我昔一日持戒施辟支佛食，信有其實，我亦自知，汝亦知我。汝自道者，誰為證知。佛以手指地言：此地證我。作是語時，一切大地六種震動。地神即從金剛際出，合掌白佛言：我為作證。有此地來，我常在中。世尊所說，真實不虛。佛語波旬：汝今先能動此澡瓶，然後可能擲我海外。爾時波旬及八十億眾不能令動。魔王軍眾顛倒自墜，破壞星散。
又佛本行經云：爾時魔王波旬長子名曰商主，即以頭頂禮菩薩足，乞求懺悔，口唱是言：大善聖子，願聽我父發露辭謝。凡愚淺短，猶如小兒，無有智慧。我今忽來惱亂聖子，將諸魔眾，現種種相，恐怖聖子。我於已前曾諮父言：以忠正心，雖有智人，善解諸術，猶尚不能降伏於彼悉達太子，況復我等。但願聖子恕亮我父。我父無智，不識道理，如是恐怖大聖王子。當何取生！大聖王子，願仁所誓，早獲成就，速證阿耨菩提。
如普曜經云：菩薩於樹下坐，明星出時，豁然大悟。年至十九出家，三十成道。又依般若問論云：漚樓頻螺林中成佛。又自誓三昧經云：初成佛時，十方諸佛各送袈裟，佛合成一服。此衣今在梵天供養。又空行三昧經云：彌陀佛先我四劫得道，維衛佛先我三劫得道。有佛名能儒，三十滅度。迦葉佛十八得道。我年二十七得道。今從多為定，十九出家，三十成道。此文應允，亦與餘義相應。善見律云：月生三日，得一切智。泥洹經云：佛初出得道，並四月八日。今以為正。
如華嚴經云：爾時如來以自在神力，不離菩提樹坐及須彌山頂妙勝殿，上夜摩天宮寶莊嚴殿，趣兜率天宮一切寶莊嚴殿。爾時兜率天王承佛神力，以偈頌曰：
無礙如來猶滿月，諸吉祥中最第一，
來入眾寶莊嚴殿，是故此處最吉祥。
華嚴經云：爾時如來威神力故，十方一切諸佛世界諸四天下一一閻浮提，皆有如來坐菩提樹下，無不顯現。爾時世尊威神力故，不起此坐，昇須彌頂，向帝釋殿。爾時帝釋即說偈言：
七佛定光諸佛等，諸吉祥中最無上，
彼佛曾來入此處，是故此地最吉祥。
爾時世尊威神力故，不離道樹及帝釋宮，向夜摩天寶莊嚴殿。爾時天王以偈頌曰：
名稱如來聞十方，諸吉祥中最無上，
來入摩尼莊嚴殿，是故此處最吉祥。
依華嚴經云：佛子，一切諸佛於念念中悉能出生十無盡智。何等為十？於一念中悉見一切世界，從兜率天命終。於一念中悉現一切世界，菩薩出生。於一念中悉現一切世界，菩薩出家。於一念中悉現一切世界，往詣道場菩提樹下成等正覺。於一念中悉現一切世界，轉淨法輪。於一念中悉現一切世界，隨應化導一切眾生，悉令解脫。於一念中悉於一切世界，現莊嚴身，隨應眾生。於一念中悉現一切世界，種種莊嚴，無數莊嚴，如來自在一切智藏。於一念中悉現一切世界，清淨眾生。於一念中遍一切世界，悉現三世一切諸佛。於一念中為種種諸根精進欲性故，顯現三世諸佛種性，成等正覺，開導眾生。佛子，是為一切諸佛於念念中生十無盡智。
又智度論云：如阿毘曇說：一時無二心者，若化佛語時，化主默然。若化主語時，化佛亦應默然。云何佛一時皆說六波羅蜜？答曰：此如外道聲聞變化耳。如佛變化無量三昧力，不可思議。是故佛自語時，無量千萬億化佛亦一時皆語。又語外道及聲聞化不能作化，如佛世尊化復作化，故諸外道聲聞滅後不能留化。如佛滅後能留化，如佛無異。如毘曇中一時無二心者，今佛亦如是。當化語時亦不有心。佛心念化，欲令化語，即便皆語。
蓋聞大聖逗機，影迹無方。所現之處，無非利益。故諦分真俗，事決形心。憑假實而上征，寄乘權而下比。良由生老病死，終無自出之期；菩提涅槃，得有修入之證。但內典無邊，應機而說。故使法輪則柰苑初轉，僧侶則憍陳始度。至於迦葉兄弟，目連朋友。西域之大勢，東方之遍告。二十八天之主，一十六國之王，莫不服道而傾心，飡風而合掌。於是他化宮裏，乃敷十地；耆闍山上，方會三乘。善吉談無得之宗，淨名顯不言之旨。伏十仙之外道，制六群之比丘。胸前則吐納江河，掌內則搖蕩山谷。論劫則方石屢盡，辯數則微塵可窮。斯乃三界之大師，萬古之獨步。吾自庸才，談何以盡。縱使周公之制禮作樂，孔子之述易刪詩。予、賜之言語，商、偃之文學。爰及左元放、葛仙子、老聃河上公、莊周之等，並區區於方內，何足道哉！若我師大法，人天軌模，三千法式。洎流中夏，益利淵深。廣療三毒，傳照百燈。相繼不絕，胡可勝言。
如華嚴經云：如來出世，譬如日出，先照一切諸大山王，次照一切大山，次照金剛寶山，然後普照一切大地。然日光不作是意：我當先照大山，乃至後照大地。由山有高下，故照有前後。如來亦爾，平等普救。然機有利鈍，感佛前後見聞不同，大小有異。
依彌沙塞律云：佛得道七日受解脫樂。有五百乘車載石蜜外國興生，路由樹過。車主兄弟二人離謂波利創奉蜜麨，四王奉鉢。佛受之已，為說三歸。又更七日，文鱗龍王奉非人食。後過七日，斯那奉食，姊妹四人受三歸依。復過七日，梵王來請轉法輪。
又普曜經云：時梵王與六萬八千梵王眷屬來詣佛所，稽首足下，請轉法輪。佛受請已言：我宿命在波羅柰，供養六百億佛，應在此轉法輪。由觀樹七日，以報其恩，故未說法。
又智度論云：佛成道已，不即說法，於五十七日。今撿括機緣，然後說法。初七日思大乘法化，第七七日用於小乘，以擬眾生。又菩薩瓔珞經云：當轉法輪。在鹿野清明園，為久飢虛者潤於甘露法。
又中本起經云：世尊念言：吾昔路由梵志阿蘭、迦蘭，待吾有禮，應往度之。天空中曰：此二人已亡七日。又念應度欝頭藍弗。天復告云：昨日命終。又念父王昔遣五人，一名拘隣，二名頞陛，三名跋提，四名十力迦葉，五名摩訶男，執侍功勤，應往度之。
又轉法輪經云：佛在鹿野樹下時，空中有自然法輪飛來，當佛前而轉，佛以手撫之止。吾無始來為名色轉輪，今愛意盡，不復流轉。輪即便住。
又十二游經云：佛從四月八日至七月十五日坐樹下，為一年。二年於鹿野園中為五人說法。三年為欝鞞迦葉兄弟三人說法，滿千比丘。四年在象頭山為龍鬼說法。五年時度舍利、目連。舍利七日得上果，目連十五日得上果。六年須達共祇陀為佛立精舍，有十二佛圖寺，有七十二講堂，有三千六間屋，有五百樓閣。七年在拘耶尼園為婆陀和菩薩等八人說般若經。八年在柳山為伅真陀羅王弟說法。九年在穢澤中為阿掘摩說法。十年遂摩竭國為弗沙王說法。十一年在恐懼樹下為彌勒說本起經。十二年還父王國，為釋氏八萬四千人說法。
又中本起經云：世尊在摩竭提國六年，將還本國。王遣優陀延迎佛。疑此異前，未詳孰定。又普曜經云：有梵志名優陀，王命迎佛。別已十二年，思得相見。佛七日後還本土。又分別功德經云：佛還本土，足昇空行，與人頭齊。使父王接足而已，不欲屈身。又大集經云：佛成道十六年，知諸菩薩任持法藏，即於欲色界中間出大寶階，大眾俱登中階，即上昇虛空。又分別功德經云：若不得說經處，但稱在舍衛，以佛在其國二十五年，比在諸國此住最久。以其國中多諸珍異，人多有義。祇樹精舍有神異驗，眾集之時，獼猴飛鳥群類數千，悉來聽法，寂寞無聲，事竟即去，各還所止。揵椎適鳴，已復來集。此由國多仁慈，故異類影附。故智度論云：舍衛城有九億家。三億明見佛，三億信而不見，三億不見不聞。佛二十五年在彼尚爾。若得多信，利益無窮。
依菩薩處胎經云：爾時世尊示現奇特異像，變一切菩薩盡作佛身，光相具足，皆共異口同音說法，互相敬奉，各坐七寶極妙高座。初一說法純男無女，第二說法純女無男，第三說法純度正見人，第四說法純度邪見人，第五說法男女正等，第六說法邪正亦等。當爾之時，法法成就而無吾我，道果成熟。諸佛常法說儀神足。第七八萬四千空行法門，第八八萬四千無相法門，第九八萬四千無願法門。一一法門有無量義。猶如黠慧之人，身有千頭，頭有千舌，舌有千義。欲得究盡此九法門義，於百千分未獲其一。此是諸佛祕要之藏，皆由前身宿學成就。
惟我含靈福盡，法王斯逝。遂使北首提河，春秋八十矣。應身粒碎流血何追。爭決最後之疑，競奉臨終之供。嗚呼！智炬，慈雲消滅，長夜諸子，誠可悲夫！但法身至寂，畢竟無為。報化所誘，隨機應俗。既曰現生，焉得無滅。凡聖雖殊，而莫能免。是以微言背痛而方轉甘露，假託右脇而還放光明。此則無病之迹也。及千㲲既纏而示雙足，金棺將闔而起合掌。此示不滅之徵也。故灰身示權，常住顯實。器月之喻，其旨明乎！
如智度論云：須跋陀羅年一百二十，夢見一切人天失眼，裸形冥中。言云：日當墮，地獄，海枯竭，風散須彌。夢寤已，恐怖。天曰：此是一切智人將入涅槃，非關於汝。明到林中求欲見佛，阿難三不許。佛知，遙喚前共別。
又菩薩處胎經云：如來二月八日夜半躬襞僧伽梨、欝多羅僧、安陀羅跋薩各三褺，施放金棺儭身上。以鉢錫杖手付阿難，入金剛定，碎身舍利。佛從金棺出金剛臂，問覓迦葉、牛呞二人。阿難答云：牛呞羅漢已入涅槃。佛言：吾今永取滅度。即入金棺，寂然不語。再三出手問阿難：吾為八部說摩訶乘經，汝悉聞不？對曰：唯佛知之。又問：吾在忉利為母說法，汝知不？答曰：不知。又吾在龍宮說法，龍子得道，留全身舍利，高一百三十丈，汝知不？答曰：不知。吾處母胎十月，為諸菩薩現不退轉法輪，世尊即以神力現母身中，行住坐臥，一切雲集入胎舍中，汝知不？答曰：不知。阿難大聖，豈得不知。言不知者，欲推如來化功密故，答不知也。又涅槃經云：善男子，我於此娑羅雙樹大師子吼者，名大涅槃。東方雙者，破於無常，獲得於常。乃至北方雙者，破於不淨，而得於淨。此中眾生為雙樹故，護娑羅林，不令外人取其枝葉，斫截破壞。我亦如是，為四法故。令法諸弟子護持佛法。此四雙樹，四王典掌，我為四王護持我法。是故於中而般涅槃。
又中阿含經云：如來爾時將詣雙樹，四襞欝多羅僧以為施座，僧伽梨為枕，右脇而臥，足足相累而故涅槃。
又菩薩處胎經云：爾時八大國王各持五百張白㲲，栴檀木蜜，盡內金棺。裹以五百張㲲，纏裹金棺。復五百乘車載香蘇油，以灌白㲲。爾時大梵天王將諸梵眾在右面立，釋提桓因將諸忉利諸天在左面立，彌勒菩薩及十方諸神通菩薩當前立。爾時世尊欲入金剛三昧，碎身舍利，於娑婆界轉此真法。作是念已。十方世界皆六返震動。
如摩耶經云：阿那律昇忉利天以告摩耶，摩耶便至。棺自為開，合掌起白：遠屈來下。佛語阿難：汝當知為後不孝眾生故，從金棺出問訊母也。僧祇律云：於天冠塔邊闍維佛身。迦葉赴佛涅槃經云：於是迦葉辭佛，到伊荼梨山中，去舍衛國二萬六千里。其山多出七寶甘菓，種種香樹雜藥不可稱數。亦有麒麟，朱雀、鳳皇、異學道士。時有方石，平正色如瑠璃，縱廣百二十里。樹葉五色，冬夏茂盛，列坐石上，迦葉前後教授一千弟子，皆得羅漢，常坐此石，誦經行道。弟子七人，同夕得夢。其一比丘夢見所坐方石，中央分破，樹皆拔根。復一比丘夢見四十里泉水皆乾竭，華悉零落。復一比丘夢見拘羅邊坐皆悉傾毀。復一比丘夢見閻浮利地皆悉傾陷。復一比丘夢見須彌山崩。復一比丘夢見金輪王薨。復一比丘夢見日月墮落，天下失明。晨起各以所夢啟白迦葉，迦葉告言：我曹前見光明地時大動，卿等得夢，佛將般泥洹耶？即勅諸弟子往赴俱夷那國。又菩薩處胎經云：大迦葉至，佛出雙足。迦葉說偈云：
佛所教化人，所度已周遍。
我行道絕向，唯恨不見佛。
於是繞棺七匝。阿難西北角，難陀於東北角，諸天在後，直北去雙樹四十九步。大迦葉手執火然香薪。又雜阿含經云：佛涅槃已，雙樹生華垂下供養。阿難說偈云：
五百㲲纏身，悉燒令磨滅。
千領細㲲衣，以衣如來身。
唯二領不燒，最上及儭身。
如涅槃經云：如來何故二月涅槃？善男子，二月名春陽之月，萬物生長。是時眾生多生常想。為破眾生如是常心，說一切法悉是無常，唯說如來常住不變。於六時中，孟冬枯悴，眾不愛樂。陽春和液，人所貪愛。為破眾生世間樂故，演說常樂我淨亦爾。為破世間我淨故，說如來真實我淨。初生、出家、成道、轉妙法輪，皆以八日，何故涅槃獨十五日？佛言：善男子，如十五日月無虧盈。諸佛如來亦復如是，入大涅槃，無有虧盈。以是義故，以十五日入般涅槃。
又長阿含經云：時有香姓婆羅門問阿闍世王曰：何等時佛生？何等時成道？何等時滅度？闍王答曰：沸星出時生，沸星出時出家，沸星出時成道，沸星出時滅度。何等生二足尊？何等出叢林苦？何等得最上道？何等入般涅槃？沸星出二足尊，沸星出叢林苦，沸星得最上道，沸星入般涅槃。八日如來生，八日佛出家，八日成菩提，八日取滅度。二月如來生，二月佛出家，二月成菩提，二月取涅槃，二月生二足尊，二月出叢林苦，二月得最上道。八月般涅槃城。
又薩婆多論云；佛以二月八日沸星現時初成等正覺，亦以二月八日沸星出時生。以八月八日沸星出時轉法輪，以八月八日沸星出時取般涅槃。
依智度論云：長老大迦葉於耆闍崛山集三藏，可度眾生竟，隨佛入般涅槃。清朝持鉢入王舍城乞食已，上耆闍崛山，語諸弟子，我今日入無餘涅槃。一切諸人聞是語已，皆大愁憂。迦葉晡時從禪定起，入眾中坐，讚說無常苦空無我，如是種種說法已，從佛所得僧伽梨，持衣鉢提杖，如金翅鳥，現昇虛空，作十八變，於耆闍山頭與衣鉢俱，作是願言：今我身不壞。彌勒成佛時，我是骨身還出。直入山頭石中，如入軟泥。入以，山還合。後人壽八萬四千歲，身長八十尺，彌勒佛身長一百六十尺，佛面二十四尺，圓光十里。是時眾生聞佛出世，無量人等隨佛出家。
又大悲經云：是迦葉以本願力所加持故，住虛空中，現種種神通變化已，以己身火闍維其身。闍維身已，灰炭不現。
又薩婆多論云：舍利弗、目連以不忍見佛泥洹，便先泥洹。以先泥洹故，七萬阿羅漢同時泥洹。當於爾時四輩弟子莫不荒亂。於時如來以神通力，化作二大弟子在佛左右。以此緣故，眾生歡喜，憂惱即除。佛為說法，各得利益。
夫真諦玄凝，法性虛寂。而開物導俗，非言難建。是以不二默訓，會於義空之路；一音振辯，應乎群有之境。自我師能仁之出世也，鹿野唱其初言，金河究其後說。契經以誘小學，方典以勸大心。妙輪區別，十二惟部；法聚總要，八萬其門。暨善逝晦跡，而應真結藏。始則四鋡初集，經中則五部分戒。大寶斯在，含識至意，為存拔苦。是以金言不可遺謬也。
此中廣明結集，具有四時。第一依智度、金剛仙二論，如來在此鐵圍山外，共文殊師利及十方佛結集大乘法藏。第二依菩薩處胎經及四分律等，如來初入涅槃，始經七日。大迦葉共五百羅漢，令到十方世界，召得八億八千眾，共為結集三藏。第三依智度論，如來入涅槃後，至夏安居初十五日，大迦葉共千羅漢在王舍城結集三藏。第四依四分律，如來入涅槃後，一百年內，為跋闍子檀行十事，大迦葉共七百羅漢在毘舍離城結集三藏。此下四重依經次第列出，庶將來哲不積餘卜也。
依大智度論、金剛仙論云：文殊師利結集中，明如來在此世界之外，不至他方世界。十方諸佛並皆雲集說法，亦名詰經。文殊後結集，中明。如來在此世界之外不至他方世界。十方諸佛並皆雲集說法亦名詰經。文殊後結集，召諸菩薩及大羅漢無量無邊,各言某經我從佛聞。須菩提言：金剛般若，我從佛聞。諸經當部各有弟子同時聞者，並云我親從佛聞。故知不局阿難。然阿難則遍聞諸經，餘之弟子則偏局當部。又依涅槃經，大聖說法既有三乘，傳法人還有三名：一名阿難陀，此云歡喜，謂持小乘法藏。二名阿難陀跋陀，此云歡喜賢，謂持中乘法藏。三名阿難陀娑伽羅，此云歡喜海，謂持大乘法藏。三名雖異據體唯一。故維摩經云：舍利弗問天女曰：汝於三乘當何志求？天曰：若以小乘法化，我作聲聞。若以中乘法化，我作緣覺。若以大乘法化，我作菩薩。故知阿難通持大小乘人。此三人中。前二人者有親聞、傳聞，故下結集中，阿難昇座。依智度論說偈云：
佛初說法時，爾時不聞見。
如是展轉聞，佛游波羅柰，
為五比丘說，四諦之法輪。
依菩薩處胎經云：爾時佛取滅度已，經七日七夜。時大迦葉告五百阿羅漢，打揵椎集眾。卿五百人盡詣十方諸佛世界。諸有得阿羅漢六通者，盡集此閻浮提詣雙樹間。釋迦牟尼佛今已捨壽，起七寶塔。今集欲得演出真性法身，汝等速集，聽採微妙之言。爾時五百羅漢受大迦葉教，如人屈伸臂頃，即到十方恒河沙剎土，集諸羅漢，得八億八千眾來集忍界，聽受法言。
又僧祇律云：時大迦葉語諸比丘；結集法藏，勿令法滅。諸人欲往餘處結集。迦葉言：應住王舍城，有五百人臥具，眾皆言：爾！令阿那律守佛舍利，勿使諸天將去。過去迦葉佛滅度時，弟子但知懊惱，不覺天持舍利去盡，世人不得供養。時阿難不去。迦葉與千人至剎帝山，施世尊舍利、目連坐次。迦葉四月結集，斷於外緣，少二人不滿五百。那律復來，猶少一人。迦葉遣目連共行弟子梨婆提長老羅漢：汝往三十三天，呼提那羅漢。提那羅漢聞佛涅槃，不忍見佛行處，已入滅度。後遣至尸利沙翅宮喚憍梵波提羅漢，乃至毘沙門天宮命須蜜多羅漢，並已涅槃。
又菩薩處胎經云：爾時迦葉見眾集已，語優波離：卿為維那，唱阿難下。即受教唱下，罰阿難不請佛住壽等已。阿難心意荒亂，內自念言：佛滅度未久，恥我乃爾。即自思惟四諦法已，便於眾前成阿羅漢，諸塵垢滅，朗然大悟。聖眾稱善，諸天歌歎。爾時大地六返震動。時大迦葉即使阿難昇七寶高座。迦葉告言：佛所說法。一言一字，汝勿使有缺漏。菩薩藏者集著一處，聲聞藏者集著一處，戒律藏者亦集著一處。爾時阿難最初出經：胎化藏為第一，中陰藏第二，摩訶衍方等藏第三，戒律藏第四，十住菩薩藏第五，雜藏第六，金剛藏第七，佛藏第八。是為釋迦文佛經法具足矣。
爾時阿難發聲唱言：我聞如是，一時說佛所居處。迦葉及一切聖眾墮淚悲泣，不能自勝。咄嗟老死，如幻如化。昨日見佛，今日已稱言我聞。
又四分律云：爾時世尊在拘尸城末羅國娑羅林間般涅槃。諸末羅子洗佛舍利已，具辨闍維。時大迦葉燒舍利已，以此因緣集比丘言：我等今可共論法毘尼，勿令外道以致餘言，譏嫌沙門瞿曇法律若湮。其世尊在時，皆共學戒；而今滅後，無學戒者。諸長老今可科差比丘多聞智慧是阿羅漢者。時即差得四百九十九人，皆是阿羅漢多聞智慧者。時諸比丘言：應差阿難在數中。大迦葉言：勿以阿難在數中。何以故？阿難有愛恚怖癡，是故不應令在數中。時諸比丘復言：阿難是供養佛人，當隨佛行，親從世尊受所教法，必處處疑問世尊，是故今者應令在數，即便令在數，諸比丘皆作是念：我等當於何處集論法毘尼。多饒飲食臥具無乏耶？即皆言：唯王舍城房舍飲食臥具眾多。我等今宜可共往集彼，論法毘尼。時大迦葉即作白，令集王舍城。時阿難在道行靜處，心自念言：譬如新生犢子，猶故飲乳，與五百大牛共行。我今亦如是，學人有作者而與五百阿羅漢共行。時諸長老皆往毘舍離。阿難在毘舍離住時，諸道俗皆來問訊阿難，多人眾集。時有跋闍子比丘，有大神力。已得天眼，知他心智。今觀阿難為是有欲，無欲人耶？即便觀察是有欲，非是無欲。今當令其生厭離心，即說偈言：
靜住空樹下，心思於涅槃。
坐禪莫放逸，多說何所作。
時阿難聞說已，即便獨處精進不放逸，寂然無欲。時在露地，夜多經行。遇明相欲出時，身疲極，方欲俹臥。頭未至枕頃，於其中間心得無漏解脫。此是阿難未有法。時阿難得阿羅漢已，即說偈言：
多聞種種說，常供養世尊。
已斷於生死，瞿曇今欲臥。
時大迦葉集比丘僧，即作白集論法毘尼，時阿難即從座起，偏露右肩，右膝著地，合掌白大迦葉：我親從佛聞，憶持佛語。始從初篇乃至一切揵度、諸部、毘尼增一，都集為毘尼藏。彼即集一切長經為長阿含。一切中經為中阿含。從一事至十事，從十事至十一事，為增一阿含。集於雜事為雜阿含。如生經本經、乃至偈經等，如是集為雜藏。有難無難繫相應作處，集為阿毘曇藏。時即集為三藏。在王舍城五百阿羅漢共集法毘尼，是故言：集法毘尼有五百人。
依智度論云：是時佛入涅槃已，大迦葉如是思惟：我云何使是三阿僧祇難得佛法，令得久住。應當結集三藏，可得久住，未來世人可得受行。作是語竟，住須彌頂撾銅揵椎，說此偈言：
佛諸弟子，若念於佛。當報佛恩，
莫入涅槃。
是揵椎音作大迦葉語聲，遍至大千世界，皆悉聞知。諸有弟子得神力者，皆來集會大迦葉所。選得千人，除其阿難，盡皆羅漢。內外經書，諸外道家，十八種大經，盡亦讀知，皆能論議，降伏異學。大迦葉言：若我昔常乞食者，常有外道強來難問，廢闕法事。今王舍城常設飯食，供給千人，不得取多。告語闍王：給我等食，日日送來，不得他行。是中夏安居三月，初十五日說戒時集。大迦葉等入定已，天眼觀今眾中，誰有煩惱未盡，應逐出者。唯有一人，阿難。煩惱未盡。餘九百九十九人諸漏已盡，清淨無垢。大迦葉從禪定起，眾中手牽阿難出，言：今清淨眾中結集經藏。汝結未盡，不應住此。是時阿難慚愧悲泣而自念言：我二十五年隨侍世尊，供給左右，未曾得聞如是苦惱。佛實大德，慈悲含忍。念已，白大迦葉言：我能有力，久可得道。但諸佛法，阿羅漢者不得供給左右使令。以是留殘結使不盡斷耳。大迦葉言：汝更有罪。佛意不欲聽女人出家。汝殷勤勸請，佛聽為道，以是佛之正法五百歲而衰微，汝應作突吉羅懺。阿難言：我憐愍瞿曇彌，又三世諸佛法皆有四部眾，我釋迦文佛云何獨無。
大迦葉復言：佛欲涅槃時，近俱夷那竭城背痛，四褻欝多羅僧敷臥，語汝言：我須水，汝不供給，是突吉羅罪。阿難答言：是時五百乘車截流而度，令水渾濁，以是故不取。大迦葉復言：正使水濁，佛有大神力能令大海濁水清淨，汝何以不與？是汝之罪，汝去作突吉羅懺悔。
大迦葉復言：佛問汝：若有人四神足好修，可住壽一劫若減一劫。多陀阿伽度四神足好修，欲住壽一劫若減一劫。汝默然不答。問汝至三，汝故默然。汝若答，佛應住一劫若減一劫。由汝故，令佛世尊早入涅槃。汝作突吉羅罪懺悔。阿難言：魔蔽我心，是故無言。我非惡心而不答佛。大迦葉復言：汝與佛褻僧伽梨衣，以足蹋上，是汝之罪。汝應作突吉羅懺悔。阿難言：爾時有大風起，無人助我捉衣時，風吹來墮我脚下，非不恭敬故蹋佛衣。大迦葉復言：佛陰藏相，般涅槃後以示女人，是何可恥。汝應作突吉羅懺悔。阿難言：爾時我思惟：若諸女人見佛陰藏相者，便自羞恥女人形，欲得男子身，修行於佛種種德根。以是故我示女人，不為無恥而故破戒。
大迦葉言：汝有此六種突吉羅罪，盡應僧中悔過。阿難言：諾！隨長老大迦葉及僧所教。是時阿難長跪合掌，偏袒右肩，脫革屣作六種突吉羅罪懺悔。大迦葉於僧中手牽阿難出，語阿難言：斷汝漏盡，然後來入。殘結未盡，汝勿來也。如是語竟，便自閉門。爾時諸阿羅漢議言：誰能結集毘尼法藏者？長老阿泥盧豆言：舍利弗是第二佛，有好弟子，字憍梵波提，柔軟和雅，常處閑居，住心寂宴，能知毘尼法藏。今在天上尸利沙樹園中住，遣使請來。大迦葉語下座比丘：汝次應僧使。下座比丘歡喜踊躍，受僧勅命，白大迦葉言：我到彼所陳說何事？大迦葉言：汝到彼已，語憍梵波提：大迦葉等漏盡阿羅漢，皆會閻浮提。僧有大法事，汝可疾來。是下座比丘頭面禮僧足，右繞三匝，如金翅鳥飛騰虛空，往到憍梵波提所。頭面作禮，語憍梵波提，前迦葉教。是時憍梵波提心覺生疑，語是比丘言：僧將無鬪諍喚我耶？無有破僧者不？佛日滅度耶？是比丘言：佛已滅度。憍梵波提言：佛滅度太疾，世間眼滅。逐佛轉法輪，將我和上舍利弗今在何所？答曰：先入涅槃。憍梵波提言：大師法將各自別離，當可奈何！摩訶目伽連子今在何所？是比丘言：此亦滅度，憍梵波提言：佛法欲散，眾生可憐，大人過去。如是次第問諸羅漢。憍梵波提言：我失離欲，大師皆已滅度，我不復能下閻浮提，住此般涅槃。說是言已，作十八變，自心出火燒身。身中出水，四道流下，至大迦葉所。水中有聲說此偈言：
憍梵鉢提頭面禮，妙眾第一大德僧。
聞佛滅度我隨去，如大象去象子隨。
爾時下座比丘持衣鉢還僧。是時阿難。中間思惟諸法，求盡殘漏。其夜坐禪經行，殷勤求道。是阿難智慧多，定力少，是故不即得道。定智等者，乃可速得。後夜欲過，疲極偃息，却臥就枕。頭未至枕，廓然得悟，如電光出，闇者見道。入金剛定，破一切煩惱山，得六通已。即夜到僧堂門，敲門而喚。大迦葉問言：敲門者誰？答言：我是阿難。大迦葉言：汝何以來？阿難言：我今夜得盡諸漏。大迦葉言：不與汝開門，汝從門鑰孔中來。阿難答言：可爾：即以神力從門鑰孔中入，禮拜僧足懺悔。大迦葉莫復見責。大迦葉手摩阿難頭言：我故為汝，使汝得道。汝無嫌恨，我亦如是。以汝自證，譬如手畫虛空，無所染著。阿羅漢心亦復如是，一切法中得無所著。復汝本座。是時僧復議言：憍梵波提已取滅度，更有誰能結集經藏。長老阿泥盧豆言：是長老阿難於佛弟子常侍近佛聞經，能持佛法，常讚譽是阿難能結集經藏。是時長老大迦葉摩阿難頭言：佛囑累汝，令持法藏。汝應報佛恩。佛在何處最初說法？佛諸弟子能守護法藏者。皆已滅度，唯汝一人在，汝今應隨佛心，憐愍眾生故，集佛法藏。是時阿難禮僧已，坐師子床。時大迦葉說此偈言：
佛聖師子王，阿難是佛子。
師子座處坐，觀眾無有佛。
如是大德眾，無佛說威神。
如夜無月時，虛空不明淨。
諸大智人說，汝佛子當演。
何處佛初說，今汝當布施。
是時長老阿難一心合掌，向佛涅槃處方如是言：
佛初說法時，爾時我不見，
如是展轉聞。佛在波羅柰，
佛為五比丘，初開甘露門。
說四真諦法，苦集滅道諦。
阿若憍陳如，最初得見道，
及八萬諸天，聞是得見道。
是千阿羅漢聞是語已，上昇虛空，高七多羅樹，皆言：咄哉無常力大！如是我等眼見佛說法，今乃言我聞。便說偈言：
我見佛身相，猶如紫金山。
妙相眾德滅，唯有名獨存。
是故當方便，求出於三界。
勤集諸善法，涅槃最安樂。
爾時長老阿泥盧豆說此偈言：
咄世間無常，如水月芭蕉。
功德滿三界，無常風所壞。
爾時大迦葉復說偈言：
無常力甚大，愚智貧富貴。
得道及未得，一切無能免。
非巧言妙寶，非欺誑力諍。
如火燒萬物，無常死法爾。
四分律云：爾時世尊般涅槃後百歲，毘舍離跋闍子比丘行十事，言是法清淨，佛所聽。應兩指抄食，得聚落間，得寺內，後聽可，得常法，得和，得與鹽共宿，得飲闍樓羅酒，得畜不截坐具，得受金銀。彼於布薩日檀越布施金銀而共分之。如是揀擇，一一撿校，乃至十事非法、非毘尼、非佛所教。已皆下舍羅在毘舍離，七百阿羅漢集論法毘尼故。名七百集法毘尼。
依道宣律師感應記云：律師問天人曰：世尊涅槃後結集法藏儀式云何？天人答曰；惟大聖隱顯，隨機生滅。三藏遺迹結集，是因眾集多少，律論不等。如律中五百七百，皆尊大迦葉最為眾首。如大論中，高選千人，皆同無學。至結集已，召外眾集，重敘所結，有不同者，分為二部。依尊迦葉名上座部。餘外眾多名大眾部。依文殊問經初分二部，即其事也。
通約大小三藏皆阿難出。其住處同集王舍城。然據文殊集眾，略結大乘，即在大鐵圍山外，二界中間。今明儀式，初佛滅度，經停一月，供養舍利，方始闍維。即日焚了，置塔亦竟。一切大眾往詣舍衛祇桓精舍。尊大迦葉使小目連，於僧戒壇嗚鍾集眾。時百億四天下凡聖僧等，一切皆集。便白四羯磨，罰賓頭盧及阿難已，阿難昇高座，披佛布僧伽梨，先誦遺教經，如佛在世約勅之相。時大菩薩、阿羅漢、一切比丘、天龍八部，聞皆悲泣，不能自勝。爾時大迦葉即從座起，著布僧伽梨，手執尼師壇，至高座前，敷座具，禮阿難已，右繞三匝而立。時大梵天王持七寶蓋，覆阿難上。時天帝釋進七寶案，置阿難前。羅睺阿脩羅王各執七寶香鑪，在阿難前。阿難受已，置寶案上。他化天王進七寶几，在寶案後。時魔王波旬持七寶拂，授與阿難，仍與帝釋俠侍兩邊。四天王各侍高座四脚。三十二使者在迦葉後，各各肅恭胡跪敬聽。時大迦葉禮阿難已，又繞三匝，至前問訊，如佛無異。然後問緣，如別所說。一一依經，始從如是，乃至末後歡喜奉行。爾時迦葉重問曰：我過去諸佛修多羅中，一一分部說。汝常至佛邊，當有教勅。阿難答曰：我受世尊教，末世眾生煩惱垢重，不能解我教法，不得部類出之，汝當分別說也。或十章五章，隨意而安置。令鈍根者易解我法。又問：如來在世時，教勅優波離及彼大迦葉入堂東寶樓，觀古佛毘尼及不同相。我欲結集，為依古佛說，為依今世尊教耶？答曰：我從世尊聞，以語大迦葉。若結集毘尼，當分五部相。往古諸佛所說毘尼，一相無二。今眾生薄福，故說多部。我滅度後，無智愚人。分我教網，以為五部、十八部乃至五百部。雖味薄淡，仍是我正法。
爾時佛告四天王：汝施我碼瑙。又告帝釋：汝施我金銀。又告魔王、梵王：汝施我天工師。又告脩吉龍王、羅睺阿脩羅等：汝施我明月寶珠及摩尼珠等，用為塔燈明。天龍王等各依命獻。世尊受已，以其神力於一念頃，諸塔皆成。地為六種震動，塔放大光。從於香山直至戒壇，化為金銀臺，臺至有頂。中有百億佛，說諸勝妙法，歎持戒功德，毀破戒者。佛告阿難：如前寶塔今在香山。世尊涅槃時。付囑帝釋及以四天王。世尊涅槃竟，將往戒壇南、華林外安置九十日，待迦葉結集竟。最初於本寫出三藏教，次令阿闍世王又寫出五本。用我黃金印及以白銀印印迦葉初本及闍王寫者。須用七寶印印迦葉本。次以七寶印印魔王寫者。梵王寫三本可用白銀印。帝釋寫七本可用黃金印。娑竭龍王寫八萬經本者俱三色印。總以印定之，令流布閻浮提及三天下，皆用印之。既印經已，還內金瓶中。住戒壇南者，為迦葉結集三藏諸教文義，皆令圓備。欲令阿難隨問出經，令無遺忘。由此二事，令鎮戒壇南。迦葉入定後，四王帝釋將塔及金瓶往至香山頂。經一百年，帝釋四王將諸天樂日日來供養法。為彼山中五通神仙其數八萬，次第於此閻浮洲作粟散王不信正法者，為令生信，故鎮香山。復為育王初不信我法，迴彼邪見，令生正見，興八萬塔。
又佛告目連：汝往須彌山頂鳴鍾，召集十方我本分身諸佛及大千界聲聞菩薩眾等。佛放光明，大地震動，諸佛雲集。世尊從座起，與分身佛，俱共合掌，禮塔觀門。觀門自開。彼黃金塔中有八萬真珠白銀樓觀，盛佛修多羅及大毘尼藏。諸臺觀上有大摩尼珠，以為燈明。有六比丘入滅定。白銀觀內多有七寶蓮華師子之座，其數八百萬。一一蓮華座皆有諸佛聲聞形像及八部神衛。復有五十比丘入滅盡定。佛告普賢：汝持我黃金螺至比丘所，吹我興世曲，并告我涅槃。普賢依教吹已，此比丘即從滅定起，問普賢言：今何佛出？答：釋迦牟尼佛今將涅槃。彼比丘即共普賢來至佛所，禮敬起居，却住一面立。塔內有六比丘，先白佛言：拘留佛涅槃時，令我住此塔，待至釋迦，乃至樓至。彼佛勅我言：後佛興世入涅槃時，結集三藏，時當開我觀，取我經律一本。我此大千界百億諸國土書有六十四體，各取一本，將付彼佛。令滅度後結集三藏竟時，當依我經本，書寫莊嚴。又隨諸國所用不同，得傳文字者，皆可用之。唯除皮骨土書不得傳寫。自外樹葉紙素金寶石鐵等並得用之。彼佛令我入定守護經像，令付世尊涅槃後，迦葉結集竟，流傳諸國也。
又佛告娑竭龍王及四天王等：汝施我真珠摩尼金銀等，欲造塔觀，盛前佛及經像。爾時天龍等隨念奉施。如來受已，即以神力於一食頃，皆成珠臺及金銀塔觀，各得八百萬，盛前經像。又告分身佛：汝等各施我一塔及一白銀觀，鎮我大千界所有遺法，不令毀壞。諸佛聞已，各隨喜施。又得百億萬。佛並放口光，悉皆隨喜。又告諸菩薩:能持守護我之臺塔傳譯經典,當依臺塔經像流布。此之臺塔,並在香山頂。世尊涅槃時,勅我及羅雲住持未來惡世,開導眾生,令離眾苦。將至帝釋宮,安置歡喜園,乃至魔王於塔供養,至五百年。過五百年已後,教流行諸國,迄至法滅。塔亦上至兜率陀天。彌勒既見塔來，知我法滅。放大光明，遍照地獄。後遇婁至佛，皆得解脫。過是年已，塔還從兜率天下，住娑竭龍宮。世尊所造塔及白銀觀，付文殊師利、普賢、觀音，將此觀塔周遍大千界，一國留一觀及一金塔，如震旦。也爾時文殊將塔觀往清涼山金剛窟安置，至今流行。令前菩薩從臺出經像，示彼持者，令易流通。乃至我之法滅，令娑竭大龍收入大海宮內。又問：一切修多羅藏既結集已，當安何國，付囑何王？今欲結集，為當廣結、略結、請次第說之。答曰：我聞世尊說，付囑大迦葉當令廣集。又付文殊往大鐵圍山諸菩薩等住處九地有八萬人，當令略集。付囑阿闍世，令寫五本，及令帝釋并大梵天王助阿闍世，寫我遺教。迦葉結集本，安置脩羅窟中。又問：世尊在時，我從佛聞。若結集竟，將我三藏教付囑娑竭龍王。今聞汝說：與昔聞異。答曰；我聞世尊說，結集三藏在脩羅窟中，經二十年中。待文殊結竟，方付娑竭龍王。又問：祇桓精舍有諸古佛及以三藏陰陽書及供養具，當付何人？答曰：此事因緣，並在祇桓圖經說之，各有付處不煩此述。
又問：我從佛聞滅度之後，一切毘尼流布閻浮及三天下。眾生樂欲，所見不同。餘百億天下並令流布。我欲結集，今對人天，汝當答我。答曰：我受佛教，我滅度後，汝語大迦葉及文殊師利流我毘尼。此閻浮洲三十二國，是諸眾生並有大根，堪可流行迦葉遺教。東弗婆提洲二百六十國，西瞿耶尼洲一百三十國，並行迦葉遺教。自餘天下眾生薄福，不堪聞教，莫行此法。如來滅後四十年中，遣行二部，此四天下。
又問：云何二部教？答曰；四分、十誦律。四十年後一百一十年，迦葉遺律方行前國。如震旦諸國謂之君子國，根性輕利，得行三部教。合四百三國土，同此一文字，並行前三律教。又問：云何三部教？答曰：行前二部教，及以大僧祇。如求流離國及餘二天下，唯行一部教，所謂薩婆多部是也。
祇桓寺殿內簷下有四銀臺。兩臺內有黃金修多羅，白玉為疊。又有兩臺內有毘尼藏，黃金為疊，白銀為字。毘尼律藏是龍王書，修多羅經藏是魔王書。此二藏經並是過去星宿劫前古佛經也。於閻浮洲中，此之兩部書經，最為第一。至佛涅槃後，娑竭龍王收將入宮供養。
又迦葉佛時，震旦國之一人書大毘尼藏及修多羅藏。其修多羅經，銀紙金書，毘尼律金紙銀書。當爾書時。在荊州大明寺寫，經在蓮華東南臺內，律在葉上西面臺，莊嚴供養，不可說盡。諸百億四天下中文字與此同者，斯有鍾張王衛之儔未足為比。如來在日，諸國聖人來者，多以此經律示之。佛去之後，文殊師利收此經律，安在清涼山金剛窟中。
又有臺內有過去佛說毘尼書，有三萬八千種。百億四天下同此方書者，最為第一。
南方天王第三子張璵撰述祇桓圖經一百卷。北方天王第十六子造五精舍記，有五百卷。各在當天。
頌曰：
遙欣大覺，曠矣神功。四禪無像，
三達皆空。千佛異迹，一智心同。
表靈降世，敷演開曚。賢劫始四，
餘佛潛通。續前有七，繼嗣虔恭。
永言鷲室，栖誠梵宮。八相成道，
萬德虛融。天人受福，惡止善興。
含生藉甚，同感恩隆。
夫至人應感，與世推移。慈化無方，豈局形教。致使聞同解異，說一悟殊。登位地而上征，封迷途而下降。全身碎身之相，聚塔散塔之儀。神光燭而邪計摧，靈迹挺而深信服立。自法水東流，道光西照。英賢榮盛，感應寔多。故育王表塔，創啟隆周；釋父景形，欝興炎漢。自斯歷代，積著彌繁；量非五天獨揚神化。故經曰：正法後被，先於北方，次及東南，至中方滅也。今且列漢明已來，至今大國，隨所見聞，三寶靈迹，件述三五。餘之不盡者，備在別傳。
案周書異記云：周昭王即位二十四年甲寅歲四月八日，江河泉池忽然汎漲。井水溢出，山川振動。有五色光入貫太微，遍於西方，盡作青紅色。太史蘇由曰：有大聖人生於西方，一千年外聲教及此。昭王即勅鐫石記之，埋於南郊天祠前。此即佛生之時也。相國呂侯乘驊騮八駿而行求佛。因以攘之。
周穆王五十三年壬申歲二月十五日平旦，暴風忽起，損舍折木地動天陰，西方白虹十二道。大史扈多曰：西方聖人滅矣。此即佛入涅槃之相也。
又案春秋：魯莊公七年夏四月，恒星不現，夜明如日。即佛生時之瑞應也。良由佛有真應二身，權實兩智。三明、八解、五眼、六通，神曰不可思議。法號心行處滅。其道也運眾聖於泥洹，其力也接下凡於苦海。巍巍蕩蕩，可略言焉。故列子云：昔吳太宰嚭問孔丘曰：夫子聖人歟？孔子對曰：丘博識強記，非聖人也。又問；三皇聖人歟？對曰：三皇善用智勇，聖非丘所知。又問：五帝聖人歟？對曰：五帝善用仁信，聖亦非丘所知。又問：三王聖人歟？對曰：三王善用時事，聖亦非丘所知。太宰大駭曰：然則孰為聖人乎？夫子動容有間曰：西方之人有聖者焉。不治而不亂，不言而自信，不化而自行。蕩蕩乎！民無能名焉。若將三皇五帝必是大聖，孔丘豈容隱而不說，便有匿聖之愆。以此校量，推佛為大聖也。又老子西昇經云：吾師化游天竺，善入泥洹。量此而言，優劣可知也。
前漢孝武帝元狩中，霍去病討匈奴，至皋蘭，過居延山，獲昆邪休屠王等。又獲金人，率長丈餘尺，到於甘泉宮，帝以為大聖，燒香禮拜。及開西域，遣張驀使大夏。還云：有身毒國，一名天竺。始聞浮圖之教。此即佛之形教相顯之漸也。
前漢哀帝元壽年使景憲往大月氏國。因誦浮圖經還漢。當時稍行浮圖齋戒也。
前漢成帝時，都水使者光祿大夫劉向傳云：向博觀史籍，往往見有佛經。及著列仙傳云：吾搜撿藏書，太史創撰列仙圖。黃帝以下迄至于今，定搜實錄一百四十六人，其七十四人已見佛經矣。據此而明，秦周已前，早有佛法流行震旦。何以明知？今案所列也。故佛傳云：佛滅度後一百一十六年，東天竺國有鐵輪王。統閻浮提，收佛靈骨，役使鬼神，起八萬四千塔。具如下述。此九州之地並有遺塔，云是育王所造。此塔即當此周敬王二十六年丁未之歲，故塔興焉。世經十二王，至秦始皇二十四年，焚燒典籍，育王諸塔由此見隱。又撿釋道安、朱士行等經目錄云：秦始皇之時，有外國沙門釋利防等一十八賢者，齎持佛經來化。始皇弗從,遂囚禁之，夜有金剛丈六來破獄出之,始皇驚怖稽首謝焉。准此而言。則知秦漢已前有佛法也。尋道安所載十二賢者，亦在七十之數。今列仙傳見有七十二人。案文殊般泥洹經云：佛滅度後四百五十年，文殊至雪山中為仙人說法。又案地理志，西域傳云：雪山者，即葱嶺是也。其下有三十六國，先來奉漢。其葱嶺連亘東至終南。文殊來化仙人，即斯地也。詳而驗之，劉向所論可證矣。
後漢郊祀志曰：佛者，漢言覺也，將以覺悟群生也。統其教以修善心為主。不殺生類，專務清淨。其精進者，為沙門，漢言息惡。剃髮毀容。去家出俗，絕情洗欲。而歸於無為也。又以人死精神不滅，隨後受形，而行善惡後生皆有報應。所貴行善修道，以鍊其神鍊而不已，以至無生而得佛也。身長丈六，黃金色，項佩日月光，變化無常，無所不入，故能通萬物而大濟群生。有經書數千卷，以虛無為宗。包羅精麁，無所不統。善為宏闊勝大之言。可求在於一體之內，所明在於視聽之表。歸於玄微，深遠難測。故王公大人觀生死報應之際，莫不懅然自失也。餘如漢法本內傳記。
後漢明帝時，雒陽白馬寺有攝摩騰，本中天竺人。善風儀，解大小乘經，常游化為任。至漢永平三年中，明皇帝夜夢金人飛空而至。乃大集群臣，以占所夢。通人傅毅奉答：臣聞西域有神，其名曰佛。陛下所夢將必是乎！帝以為然。即遣中郎蔡愔、博士弟子秦景等使往天竺，尋訪佛法。愔等於彼遇見摩騰，乃邀還漢地。騰誓志弘通，不憚疲苦，冐涉流沙，至乎雒邑。明帝甚加賞接，於城西門外別立精舍以處之。漢地有沙門之始也。又漢明帝遠召摩騰法師來至雒陽，於城西雍門外立白馬寺，是漢地伽藍之始也。相傳云：外國國王甞毀破諸寺，唯招提寺未及毀壞。夜有一白馬繞塔悲鳴，即以報王。王即停壞諸寺，因改招提以為白馬。故諸寺立名，多取則焉。又漢雒陽白馬寺有竺法蘭，是中天竺人。自言誦經論數萬章，為天竺學者之師。時蔡愔既至彼國，蘭與摩騰共契游化，遂相隨而來。會彼學徒留礙，蘭乃間行而至。既達雒陽，與騰同止。少時便善漢言。愔於西域獲經，即為翻譯，所謂十地斷結佛本行四十二章經等五部。移都寇亂四部失本，不傳江左。唯四十二章經今見在，可二千餘言，漢地見存於此，漢地諸經之始也。蘭後卒於雒陽，春秋六十餘矣。又漢明帝時，天竺國竺法蘭師將畫釋迦倚像，是優田王栴檀像師第四作也。既至雒陽，明帝即令畫工圖寫，置清涼臺中及顯節陵上。舊像今不復存焉。漢地之始，此像初也。昔漢武帝穿昆明池底，得黑灰。以問東方朔，朔云：不經，可問西域梵僧。後法蘭既至,眾人追以問之,蘭云;世界終盡,劫火洞燒,此灰是也。朔言有徵,信者甚眾。
昔維衛及迦葉石像，以西晉愍帝建興元年，像汎海而來，入乎吳松江滬瀆口。遙見海中有二人浮游水上，漁人莫能就視。延巫師祝，則謂為海神，祭酒則疑是仙靈。或振鐸以請，或巾褐往祈，並濤涌霧曀，逆流遠去。奉黃老者謂是天師，往迎，風浪如初。吳縣朱應素奉正法，迺請東靈寺帛尼并信齋戒者數人共往迎像。於是雲銷日朗，風霽波息。乘流自到，轉身示銘。始接登舟，其輕如羽。未載大車，其重若山。及處像於吳時舊寺通玄精舍。事源委曲，已詳舊碑。至齊永明七年，又有瑞石浮海，來入吳境。質堅貞固，光采鮮潤。駕潮截瀾，汎若松舟。時主書朱法讓，即先獲石像朱應之曾孫也。被使至吳，獲石獻臺。是時齊武皇帝初建禪靈，重構七層，將美莊嚴，而瑞不遠至。協時應機。朝士僉議以為宜矜妙貺,式彰法身。乃命石匠雷卑等造釋迦文像,身坐高三尺五寸,連光及座通高六尺五寸。盡鐫琢之奇,極金艧之巧。克孚顯相,允副幽禎。竊惟石性本沈，神感則浮。越海適吳，隔代荐至。雖古今異造，而總歸七佛。獲瑞之人，復緣朱氏。祕契冥期，終始如一。故追序前事，以表厥證。宋世所獲二石像，立高七尺，銘其背上，一名維衛佛，二名迦葉佛，莫識年代，而字分明，在吳郡通玄寺。齊威所造瑞石像，舊在禪靈寺。
齊文宣皇帝時有先師統上，家世涼州。年至十三，發誓西行。至宋元徽三年五月，遂發京師。至五年方到芮國，進到于闐。臨發之日，有一僧於密室之中，出銅函一枚，手授先師曰：此函有佛牙，方一寸，長三寸。可將還南方，廣作利益。先師歡喜頂受，如覩佛身。此僧又云：我於烏纏國取此佛牙；甚為艱難。又獲銅印一枚，國王面像，以封此函。先師後聞諸僧共議云：烏纏國失却佛牙，不知何國福德僧當獲供養。先師聞已，私懷密喜，倍加尊敬。於是齎還鍾山，十有五載。雖復親近，而弟子莫知，唯密呈靈根寺法頴律師頂戴，苦勤出示，舊聞龜茲一僧莫知真偽，心多疑偽。是時司徒竟陵王文宣王，幼含勝慧，結志隆芸。誠感懇徵，亟發靈應。以永明七年二月八日於西第在內堂法會，見佛從東來，威容顯曜。文宣望身頂禮，因而侍立。自覺己冠，裁及趺踝，佛俛而微笑，既而咳唾，白如凝雪。以手承捧，變為玉稻。後移鎮東府，以六月二十九日又夢往定林，見先師稱疾而臥。因問：生老病死，五通未免。法師衣鉢之餘寧可營功德不？對曰：貧道庫中有無價神寶，敬以憑託，宜自取之。依言往求。見有函匱。次第開視，多是經像。未見小函，懸在虛空，取而開之，光色不恒。始言是像而復非像既云非像，而復是像。文宣從夢而覺，心知休徵。明旦即遣左右楊曇明密夢，證法師庫中必有異寶，宜以惠示。先師造次之間，謂求俗珍殊，不意是牙，乃修常答旨。續更尋思，中夜方悟。以事難傳說，乃躬自到府，具敘本源。貧道唯示頴律師一人，更無知者。今檀越感通冥應，信而有徵，便是不可思議。其迹已現，寧敢久辱威神，以廢佛事。今奉歸供養。後經三日，自送東府。文宣得牙十許日，又夢在空中，狀若牛角，長三尺餘，神光洞發，燭其右臂。俄覩一鑞像，高亦三尺，瞬目而語，三稱極佳。先師又於于闐得舍利十五枚，處處分布。枳園、禪靈起剎之時，悉皆得分。以一枚送與文宣。文宣時東宮即取淨水試其真偽，浮在鉢中，俄頃不見。道俗數十，精心撿覓，永不能得。內外周迴，莫不疲怠。文宣方竭誠懺悔，俄爾之間，復於向處忽見在地，光高尺餘，輝彩炳曜。眾咸共覩，莫不讚美。先師所餘二枚，各一銀函，封題府篋。後更撿視，與函俱失。垂三載後開取佛牙，忽於本篋，還復得之。先有二枚而長，獲一，凡成三枚，同在一處。但先銀函猶遂失焉，故神化不可測度矣。文宣素聞西方有佛牙佛髮，喜躍特深。到建元三年啟高皇帝遣外國沙門曇摩多羅索供養之具，以申虔仰。又造小形寶帳，擬送西域。既而定留，如有所得。俄而先師屆都，果獲靈瑞。即此寶帳迴以供養。冥理相契，非一朝焉。文宣後造寶臺以盛帳，就製寶藏以貯函。敬事尊重，傾歷心力矣。。
隋國師智者天台山國清寺釋智顗，俗姓陳氏，頴川人也。宿德英賢自古罕儔。常樂山居，靜慮習禪。道俗欽敬，君臣識重。顗初往天台，先有青州僧定光久居此山積三十載，定慧兼習，蓋神人也。既達彼山，與光相見，即陳賞要。光曰：大善知識，憶吾早年山上搖手相喚不乎！顗驚異焉，知通夢之有在也。時以陳太建七年秋九月矣。又聞鍾聲滿谷，眾咸怪異。光曰：鍾是召集有緣，爾時住也。顗乃卜居勝地，是光所住之北佛壟山南，螺溪之源。處既閑敞，易得尋真，地平泉清，裴回止宿。俄見三人皂幘絳衣，執疏請云：可於此行道。於是創建草菴，樹以松果。數年之間，造展相從，復成衢會。光曰：且隨宜安堵，至國清時，三方總一，當有貴人為禪師立寺，堂宇滿山矣。時莫測其言也。顗後於寺北華頂峯獨淨頭陀，大風拔木，雷霆震吼，螭魅千群，一形百狀，吐火聲噭，駭畏難陳。乃抑心安忍，湛然自失。又患身心煩痛，如被火燒。又見亡沒二親，枕顗膝上陳苦求哀。顗依上法忍，不動如山。故使強軟兩緣，所感便滅。忽致西域神僧告曰：制敵勝怨，乃可為勇。文多不載。陳宣帝下詔曰：禪師佛法雄傑，時匠所宗，訓兼道俗，國之望也。宜割始豐縣調，以充眾費，蠲兩戶民，用供薪水。天台山縣名為安樂，令陳郡袁子雄崇信正法，每夏常講淨名。忽見三道寶階，從空而降，有數十梵僧乘階而下，入堂禮拜，手擎香鑪，繞顗三匝，久之乃滅。及大眾同見，驚歎山諠。其行達靈感，咸皆如此，不可具述。於開皇十七年十一月二十二日忽語眾：吾將去矣！言已端坐如定，而卒於天台山大石像前，春秋六十有七。至於滅後而多靈驗。到仁壽末年已前，忽振錫被衣，猶如平昔。凡經七現，重降山寺。一還佛壟，語弟子曰：案行故業，各安隱耶？舉眾皆見，悲敬言問，良久而隱。
唐潞州法住寺釋曇榮，俗姓張氏，定州人也。神厲氣清，觀榮勤攝，隨緣通化，曾無執著。每年春夏立方等般舟，至於秋冬，各興禪誦。乃告眾曰：舍利之德，挺變無方，若苦業有銷，請祈可遂。乃人人前別置水鉢，加以香鑪，通夜苦求。至明，鉢內總獲舍利四百餘粒。後時所住堂舍，忽自崩壞。龕像舍利，宛然挺出，布在庭中，一無所損。又至貞觀七年，清信士常凝保等請榮於州治法住寺行方等懺法。至七月十四日，有本寺沙門僧定者，戒行精固，於道場內見大光明，五色間起，從上而下，中有七佛相好非常，語僧定云：我是毘婆尸如來無所著至真等正覺，以汝罪銷，故來為證。然非本師，不與受記。如是六佛皆同此詞。最後一佛云：我是汝本師釋迦牟尼也，為汝罪銷，故來授記。曇榮是汝滅罪良緣，於賢劫中名普寧佛。汝身器清淨，後當作佛，名为普明。若斯之應，現感靈祥，信難圖矣。以貞觀十三年卒於法住寺，春秋八十有五，。
夫至人應感，茲赴物機。色相光明，振德於甘露之澤；影留圖像，遣化於日隱之運。所以忉利暫隔，猶致刻檀之聖容；況堅固長晦，孰忘疇昔之心哉！是故發源西國，則優填創其始；移教東域，則漢明肇其初。沿茲而來，匠者踵武，聿追法身，備極珍寶。金石珠玉之飾，土木繡畫之姿，莫不即心致巧，因茲呈妙。昔晉代僧眾，創造煒絕；宋齊帝王，製作日新。多未記銘，懼或失源。今錄其殊勝，垂範表益也。
夫大聖有平等之相，弟子有稱揚之德。故十方諸佛，同出於淤泥之濁；三身正覺，俱坐於蓮臺之上。隨念何相，皆得利益。所謂始從出家，終成正覺。於其中間，道樹降魔，鹿野說法。相好圓滿，光明炳著。身色清淨，事等鎔金；面貌端嚴，猶如滿月。齒同珂雪，髮似光螺，目譬青蓮，眉方翠柳。八音響亮，萬相雍容；五眼洞明，六通遙颺。懸河寫辯，連注投機。圓三點以成身，具五分而為體。帶權實以度物，隨真應以化人。或扇廣大之慈風，灑滂沱之法雨。能使身田被潤，即吐無上之牙；心樹既榮，便茂不彫之葉。不來相而來，不見相而見。為眾生故，隨緣應現。十方十億，並願歷侍；三千大千，俱得親承。長種福田，廣興供養。吐邪倒之根，拔貪嗔之本，修念佛之因，證見佛之果。故法華經偈云：
若人散亂心，入於塔廟中，
一稱南無佛，皆共成佛道。
又譬喻經云：昔有國王，殺父自立。有阿羅漢知此國王不久命終，計其餘命不過七日。若命終後，必墮阿鼻地獄一劫受苦。此阿羅漢尋往化之，勸教至心稱南無佛，七日莫絕。臨去重告，慎莫忘此。王便叉手一心稱說，晝夜不廢。至七日頭，便即命終，魂神趣向阿鼻地獄。乘前念佛，至地獄門，知是地獄，即便大聲稱南無佛。獄中罪人聞稱佛聲，皆共一時稱南無佛。地獄猛火即時化滅，一切罪人皆得解脫，出生人中。後阿羅漢重為說法，得須陀洹。以是因緣，稱佛名號，所獲功德無量無邊，不可為喻。
又觀佛三昧經云：昔佛在世時，佛為父王及諸大眾說觀佛三昧經。佛有三十二相，八十種好，身真金色，光明無量。時座下有五百釋子，以罪障故，見佛色身猶如灰人羸婆羅門。見已，號哭，自拔頭髮，舉身投地，鼻中血出。佛安慰曰：汝勿號哭，吾為汝說。過去有佛名毘婆尸，入涅槃後，於像法中，有一長者名日月德。有五百子，聰明多智無，不貫練。其父長者信敬三寶，常為諸子說佛法義。諸子邪見，都無信心。後時諸子同遇重病，父到兒前，泣淚合掌，語諸子言：汝等邪見，不信佛法，今無常刀，切割汝身。為何所怙？有佛世尊，名毘婆尸，汝可稱名。諸子聞已，敬父言故，稱南無佛。復教稱法及稱僧名。稱已命終。由稱佛故，生四天王天。上壽盡，以前邪見，還墮地獄。獄卒羅剎以熱鐵叉，刺壞其眼。受是苦時，憶父教稱念佛因緣，從地獄出，來生人中，貧窮下賤。後式棄佛出，亦得值遇。但聞佛名，不覩佛形。後隨葉佛、拘樓秦佛、拘那含佛、迦葉佛，亦皆聞名，不見其形。以聞如是六佛名故，今得與我同生釋種。我身端嚴如閻浮金，汝見灰色羸婆羅門。皆由前世邪見故爾。汝今可稱過去佛名，并稱汝父，亦稱我名，及彌勒佛。稱已作禮，及向大眾大德眾僧五體投地，發露懺悔邪見之罪。諸人受教懺悔訖已，見佛金色如須彌山。見已白佛：我今見佛三十二相八十種好，無量光明。作是語已，得須陀洹。求佛出家，得阿羅漢，三明六通，具八解脫。佛告比丘：我滅度後，若稱我名，南無諸佛，所獲福德無量無邊。
又觀佛三昧經云：昔過去久遠，有佛出世，號釋迦牟尼。滅度之後，有一王子，名曰金幢，憍慢邪見，不信佛法。有一比丘，名定自在，語王子言：世有佛像，眾寶嚴飾，然為可愛。可暫入塔，觀佛形像。王子即隨共入塔中，見像相好，白比丘言：佛像端嚴，猶尚如此，況佛真身。比丘告言：汝今見像，不能禮者，應當合掌稱南無佛。是時王子即便合掌，稱南無佛。還宮繫念塔中像故，即於後夜夢見佛像。夢已歡喜，捨離邪見，歸依三寶。由一入塔稱佛善根，命終得值九百萬億那由他佛，於諸佛所逮得甚深念佛三昧。得三昧故，諸佛現前，為其授記。從是已來，經於百萬阿僧祇劫，不墮惡道。乃至今日，獲得甚深首楞嚴定。昔王子者，今財首菩薩是。以是因緣，智者應當如是學念佛也。
竊聞法王，法力道濟無疆，大慈大悲，聲高有頂。隨根普雨，靉靆密雲。觸類等觀，朗同明鏡。是以金容誕迹，遂致恒星匿彩，月愛舒光，便使晨曦掩色。八音纔吐，則尼揵轍亂；七辯暫宣，則富那旗靡。故知威神尊重，利益弘深。隨喜見聞，則難遭難遇。勸諸行者，常須觀佛。心存妙色，似對目前；意想光儀，如臨咫尺。雖法身無二，隨應說三。逗機弘誘，乃有多種。今且錄經，後述靈驗。餘之不盡，備在廣文。
又觀佛三昧經云：昔過去久遠無量世時，有佛出世，號寶威德上王。時有比丘與九弟子往詣佛塔，禮拜佛像。有見一寶像，嚴顯可觀。禮已諦視，說偈讚歎。後時命終，悉生東方寶威德上王佛國大蓮華中，結跏趺坐，忽然化生。從此已後，常得值佛。於諸佛所，淨修梵行，得念佛三昧海。得三昧已，佛為授記，於十方面，各得成佛。東方善德佛者，則彼師是。其九弟子者作九方佛，謂東南方無優德佛，南方栴檀德佛，西南方寶施佛，西方無量明佛，西北方華德佛，北方相德佛，東北方三乘行佛，上方廣眾德佛，下方明德佛。如是十佛由因過去禮塔觀像，一偈讚歎，今於十方各得成佛。
又觀佛三昧經云：昔過去久遠，有佛出世，號曰空王。入涅槃後，有四比丘，共為同學，習佛正法。煩惱覆心，不能堅持，佛法寶藏，多不善業，當墮惡道。空中有聲，語比丘言：空王如來雖復涅槃，汝之所犯謂無救者。汝等今可入塔觀像，與佛在世時等無有異。聞空聲已，入塔觀像，眉間毫相，即作念言：如來在世光明色身與此何異！佛大人相願除我罪。作是語已，如太山崩，五體投地，懺悔諸罪。由入佛塔觀像毫相，懺悔因緣，後八十億阿僧祇劫不墮惡道，生生常見十方諸佛，於諸佛所受持甚深念佛三昧。得三昧已，為十方佛現前授記，今悉成佛。東方有國，名曰妙喜，佛號阿閦，即第一比丘是。南方有國，名曰歡喜，佛號寶相，即第二比丘是。西方有國，名曰極樂，佛號無量壽，即第三比丘是。北方有國，名蓮華壯嚴，佛號微妙聲，即第四比丘是。以是因緣行者，應當如是數觀佛也。
又迦葉經云：昔過去久遠阿僧祇劫，有佛出世，號曰光明。入涅槃後，有一菩薩，名大精進。年始十六，婆羅門種，端正無比。有一比丘，於白㲲上畫佛形像，持與精進。精進見像，心大歡喜，作如是言：如來形像妙好乃爾，況復佛身。願我未來亦得成就如是妙身。言已，思念：我若在家，此身叵得。即啟父母，求哀出家。父母答言：我今年老，唯汝一子。汝若出家，我等當死。子白父母：若不聽我者，我從今日不飲不食，不昇床坐，亦不言說。作是誓已，一日不食，乃至六日。父母、知識、八萬四千諸婇女等，同時悲泣，禮大精進，尋聽出家。既得出家，持像入山，取草為座，在畫像前，結跏趺坐。一心諦觀，此畫像不異如來。如來像者，非覺非知。一切諸法，亦復如是，無相離相，體性空寂。作是觀已，經於日夜，成就五通，具足無量，得無礙辯，得普光三昧，具大光明。以淨天眼，見於東方阿僧祇。佛以淨天耳，聞佛所說悉能聽受。滿足七月，以智為食。一切諸天散華供養。從山而出，來至村落，為人說法。二萬眾生發菩提心。無量阿僧祇人住於聲聞緣覺功德，父母親眷皆住不退無上菩提。佛告迦葉：昔大精進，今我身是。由此觀像，今得成佛。若有人能學如此觀，未來必當成無上道。
自法移東漢，教漸南吳。佛像靈祥，充牣區宇。而群錄互舉，出沒有殊。至於瑞迹，蓋無異也。今依敘列而罕以代分。何者？或像陳晉代而曆表隋唐，或陶化在人而迹從倚伏。故不獲銓次，依緣而辯集之。
案南齊王琰冥祥記云：漢明帝夢見神人，形垂二丈，身黃金色，項佩日光。以問群臣，或對曰：西方有神，其號曰佛。形如陛下所夢，得無是乎！於是發使天竺，寫致經像，表之中夏。自天子王侯，咸敬事之。聞人死精神不滅，莫不懼然自失。初使者蔡愔將西域沙門迦葉摩騰等，齎優填王畫釋迦倚像。帝重之，如夢所見也。乃遣畫工圖之數本，於南宮清涼臺乃高陽門顯節壽陵上供養。又於白馬寺壁畫千乘萬騎，繞塔三匝之像。如諸傳備載。
吳時於建鄴後園平地，獲金像一軀。討其本緣，謂是周初育王所造，鎮於江府也。何以知然？自秦漢魏未有佛法南達，何得有像埋瘞于地？孫皓得之，素未有信，不甚尊重，置於廁處，令執屏籌。至四月八日，皓如戲曰：今是八日浴佛時，遂尿頭上。尋即通腫，陰處尤劇，痛楚號噭，忍不可禁。太史占曰：犯大神聖所致。便遍祀神祇，並無効應。宮內伎女素有信佛者曰：佛為大神，陛下前穢之，今急可請耶！皓信之，伏枕歸依，懺謝尤懇，有頃便愈。遂以馬車迎沙門僧會入宮，以香湯洗像，慚悔殷重。廣修功德於建鄴寺，隱痛漸愈也。
西晉愍帝建興元年，吳郡吳縣，松江滬瀆口，漁者萃焉。遙見海中有二人現，浮游水上。漁人疑為海神，延巫祝備牲牢以迎之。風濤彌盛，駭懼而返。復有奉五斗米道費老之往曰：斯吾師也。復共往接，風浪如初。有奉佛居士吳縣朱膺，聞之歎曰：將非大覺之垂降乎！迺潔齋共東靈寺帛尼及信佛者數人至瀆口，稽首迎之，風波遂靜。浮江二人，隨潮入浦，漸近漸明，乃知石像。將欲捧接，人力未展，聊試擎之，飄然而起。便輿還通玄寺，看像背銘，一名惟衛，二名迦葉。莫測帝代，而書迹分明，舉高七尺。施設法座，欲安二像，人雖數十而了不動。復重啟請，翻然得起。以事表聞朝廷，士庶歸心者十室而九。沙門釋法開來自西域，稱經說：東方有二石像及阿育王塔，有供養禮覲者，除積劫罪。又別傳云：天竺沙門一十二人送像至郡。像乃水上，不沒不行。以狀奏聞，下勅聽留吳郡。
西晉泰山金輿谷朗公寺，昔中原值亂，永嘉失馭，有沙門釋僧朗所居之山，常有雲陰，俗異其禎，威聲振遠，天下知聞。于時無主，英雄負圖，七國宗廟敬，以崇福焉，諸國競送金銅像并贈寶物。朗恭事盡禮，每陳祥瑞。今居一堂，門牖常開，鳥雀不近，雜穢不著，遠近嗟異。其寺至今向三百五十年。
東晉成帝咸和年中，丹陽尹高悝往還市闕，每張侯橋浦有異光現。乃使吏尋之，獲金像一軀，西域古製，光趺並闕。悝下車載像，至長干巷口，牛不復行。悝止御者，任牛所往，遂徑赴長干寺，因安置之。楊都翕然，勸悟者甚眾。像於中霄，忽放金光。歲餘，臨海縣漁人張孫世於海上見銅蓮華趺，丹光游泛。乃馳舟接取，具送上臺。帝令試安像足，恰然同合。久之有西域五僧振錫詣悝云：昔游天竺得阿育王像，至鄴遭亂，藏于河濱。王路既通，尋覓失所。近感夢云：吾出江東，為高悝所得，在阿育王寺。故遠來相投，欲一禮拜。悝引至寺。五僧見像，歔欷洟泣。像為之放光，照于堂內。及繞像形，僧云：本有圓光，今在遠處，亦尋當至。五僧即住供養。至咸和元年，南海交州合浦採珠人董宗之每見海底有光，浮于水上。尋之得光，以事上聞。簡文帝勅施此像，孔穴懸同，光色無異。凡四十餘年，東西別處。祥感光趺，方乃符合。此像華臺有西域書，諸道俗來者，多不識之。有三藏法師求那跋摩曰：此古梵書也，是阿育王第四女所造。時瓦官寺沙門慧邃欲求摸寫，寺主僧尚恐損金色，語邃曰：若能令佛放光迴身西向者，非余所及。邃至誠祈請，至於中霄，聞有異聲。開殿見像，大放光明，轉坐面西。於是乃許摸之，傳寫數十軀，所在流布。至梁武帝，於光上加七樂天并二菩薩。至陳永定二年，王琳屯兵江浦，將向金陵。武帝命將泝流。軍發之時，像身動搖，不能自安，因以奏聞。帝撿之有實。俄而鋒刃未交，琳眾解散，單騎奔，。遂上流大定。故動容表之。天嘉之中，東南兵起，帝於像前乞願，凶徒屏退。言訖，光照階宇。不久，東陽閩越皆平。沙門慧曉，長干領袖，行化所及，事若風移。乃建重閣，故使藻繢窮奇，登臨極目。至德之始，加造方趺。自晉迄陳，五代王臣，莫不歸敬。亢旱之時，請像入宮，乘以帝輦，上加油覆。僧為雨調，中途滂澍，常候不失。有陳運否，亟涉訛謠。禎明二年，像面自西，雖正還爾。以狀聞帝，延入太極，設齋行道。其像先有七寶冠，飾以珠玉，可重三斗，上加錦帽。至曉，寶冠掛于像手，錦帽猶在頭上。帝聞之，燒香祝曰：若國有不祥，還脫寶冠，用示徵咎。仍以冠在首。至明脫掛如昨，君臣失色。及隋滅陳，舉國露首，面縛西遷，如所表焉。隋高祖聞之，勅送入京，大內供養。帝躬立侍，下勅曰：朕年老不堪久立，可令有司造坐像形相，使同其立本像，送興善寺。像既初達，殿大不可當陽，乃置北面。及明，乃處正陽。眾雖異之，還移北面，至明還南如初。眾咸愧謝輕略，今現在圖寫盛矣。
東晉孝武寧康三年四月八日，襄陽檀溪寺沙門釋道安，盛德昭彰，播聲宇內，於郭西精舍鑄造丈八金銅無量壽佛。明年季冬，嚴飾成就。晉鎮軍將軍雍州刺史郗恢之，創莅襄部，贊擊福門。其像夜出，西游萬山，遺示一跡，印文入石。鄉邑道俗，，一時奔赴，驚嗟迎接，還本供養。後以其夕，出住寺門，眾咸駭異，恢乃改名金像寺。至梁普通三年四月八日，下勅於建興苑鑄金銅華趺，高五尺九寸，廣九尺八寸。莊嚴既訖，泝流送之，以承像足。立碑頌德，劉孝儀文，蕭子雲書，天下稱最。碑現在逮。周武滅法，建德三年甲午之歲，太原公王秉為襄州刺史。副鎮將上開府長孫哲，志不信法，聞有靈感，先欲毀除。邑中士女，被廢僧尼，聞欲除滅，哀號盈路。哲見道俗歎惜，瞋怒彌盛，逼逐侍從，速令摧碎。先令一百人以繩繫頸，挽牽不動。哲謂不用心，杖監事者各一百。牽之如初。又加三百，不動如故。哲怒逾壯，又加五百，牽引方倒，聲振地動，人皆悚慄，哲獨喜踴，即令融毀。揚聲唱快，便馳馬欲報剌史，纔可百步，忽然落馬，失瘖直視，四支不舉，至夜便卒。道俗唱快于甚。哲當毀像時，於腋下倒垂衣內銘云：晉太元十九年歲次甲午月朔日，比丘道安於襄陽郭西造丈八金像一軀。此像更三周甲子，百八十年當滅。後計年月興廢，悉符同焉。信知安師聖人，誠無虛記。今本所住名啟法寺，所覆之石人鑿取，現存焉。又隋末分崩，方隅守固。襄陽留守竇盧褒攝據一部，屬王世充。有啟法寺憲法師者，為士俗所重，數諫竇君，令投唐國，竇不從。憲與士俗內外通使京輔，遂發兵至襄陽。竇固守，三度兵至，屠城不陷。後知憲情，遂密殺之。憲臨終語弟子蘇富婁曰：我與汝父見毀安師金像，自爾已來，遺迹不嗣，我死後可依造之。及武德四年，官軍圍急，竇降，方恨不取憲語，枉殺何酷。斯即於國有功，無人申者。城平，富婁便從俗服。憲有衣資什物，並富婁收拾。乃有心擬像，不知何模樣，一冶便成，無有缺少。當鑄像時，天陰雲有，雨華如李。，遍一寺內。富婁性巧，財用自富。又於家內造金銅彌勒像，高丈餘。後夢憲令其更造佛像，乃於梵雲寺造大像，高五十九尺。事如別顯。昔隋初秦孝王俊曾鎮襄部，聞安師古像形製甚異，乃遣人圖之，於長安延興寺造之。初鑄之夕，亦感天樂雨華，大有靈瑞，像今現在延興寺也。
東晉穆帝永和六年，歲次丁未，依勘長曆，乃三年也。二月八日，夜有像現于荊州城北，長七尺五寸，合光趺高一丈一尺，皆莫測其所從也。初永和五年，廣州商客下載欲竟，恨船輕。中夜，覺有人來奔船。驚共尋視，了無所見，而船載自重，不可更加。雖駭其異，而不測也。列邁利涉，常先諸舫。不久遂達渚宮。纔泊水次，夜復覺人自船登岸，船載還輕。及像現也，方知其兆。時大司馬桓溫鎮牧西，躬事頂拜，傾動邦邑。諸寺僧眾，咸競迎引，鏗然不動。有長沙太守江陵滕畯，以永和二年，捨宅為寺，額表郡名。承道安法師襄川綜領，請一監護。安謂弟子曇翼曰：荊楚士庶始欲信法，成其美者，非爾誰歟！爾其行矣！翼負錫南征，締構一載，僧宇雖就，而像設弗施。每歎曰：育王寺像隨緣流布，但至誠不極，何憂不垂降乎！及聞荊城像至，欣感交懷，曰：斯像余之本誓也，必歸我長沙。固可心期，難以力致。眾咸僉曰：必如所言，驗之非遠。翼燒香拜請，令弟子三人捧。颯然輕舉，遂安本寺。道俗慶悅。至晉簡文咸安二年，始鑄華趺。晉孝武帝太元中，殷仲堪為刺史，於中夜出寺西門。邏者謂人，問而不答。以刀擊之鎗然，視乃像也。刀擊胸處，文現於外。有罽賓僧伽難陀禪師者，多識博觀。從蜀來荊，入寺禮像，歎咽久之。翼問其故，答曰：近天竺失之，如何遠降此土。便勘年月，悉符同焉。看像光背梵文曰：阿育王造也。時聞此銘，更倍欽重。曇翼興念致應之驗也。及病將亟，像光忽逝，翼曰：佛示此相，病必不振。光往地方，復為佛事，旬日而終。後僧擬光更鑄今者。宋孝武時，像大放光。江東佛法，一期甚盛。宋明帝太始末，像輒垂淚，明帝尋崩。嗣主狂勃，便有宋齊革運。荊州刺史沈悠之初不信法，沙汰僧尼。長沙一寺千有餘僧，應還俗者將數百人。舉眾惶駭，長幼悲泣。像為汗流，五日不止。有聞於沈，呂寺大德玄暢法師訪問所以。暢曰：聖不云遠，無憂不徹。去來今佛，佛佛想念，得無今佛念諸佛乎？欲諫檀越不信之心，故有斯應。問：出何經？答：出無量壽。悠之取經尋之殊悅，即停沙汰。齊永元二年，鎮軍蕭頴胄與梁高共荊州刺史南康王寶融起義時，像行出殿外，將欲下階。兩僧見而驚喚，乃迴入殿。三年頴胄暴亡，寶融亦廢，而慶歸高祖。梁天鑒末，寺主道岳與一白衣淨塔邊草次，開塔戶乃見像繞龕行道。岳密禮拜，不令洩言。及大開堂，像亦在座。梁鄱陽王為荊州，屢請入城，建大功德。及感病迎之，倍掆不起，少日而薨。高祖昔在荊陝，宿著懇誠，屢遣上迎，終無以致。中大通四年三月，遣白馬寺僧璡、主書何思遠齎香華供養，具申丹欵。夜即放光，似隨使往。明旦承接，還復留礙，重謁請祈，方申從往。四眾應慕，送至江津。至二十三日屆于金陵，去都十八里，帝躬出迎。竟路放光，相續無絕，道俗欣慶，歎未曾有。在殿三日，竭誠供養。設無遮大齋。二十七日，從大通門出，入同泰寺。其夜像大放光明，勅於同泰寺大殿東北起殿三間兩廈，施七寶帳坐，以安瑞像。又造金銅菩薩二軀，築山穿池，奇樹怪石，飛橋欄檻，夾殿兩階。又施銅鑊一雙，各容三十斛。三面重閣，宛轉玲瓏。中大同二年三月，帝幸同泰，設會開講，歷諸殿禮。黃昏始到瑞像殿。帝纔登階，像大放光，照竹樹山水，並作金色，遂半夜不休。及同泰被焚，堂房並盡，唯佛所居殿存焉。太清二年，像大流汗。其年十一月，侯景亂階。大寶三年賊平。長沙寺僧法敬等迎像還江陵，復止本寺。梁後大定七年，像又流汗。明年二月，中宋宣帝崩。天保三年，長沙寺延火所及，合寺洞然，煙焰四合。欲救瑞像，無方可移。由來舉必百人，爾日六人便起。天保十五年，明帝延像入內禮懺冥感。二十三年帝崩。嗣主蕭琮移像於仁壽宮，又大流汗。廣運二年而梁國云滅。至開皇七年，長沙寺僧法蒨等復迎還寺。開皇十五年，黔洲刺史田宗顯至寺禮拜，像即放光。公發心造正北大殿一十三間，東西夾殿九間。被運材木，在荊上流五千餘里，斫材運之，至江散放。其木流至荊州，自然泊岸。雖風波鼓扇，終不遠去。遂引工營之，柱徑三尺，下礎闊八尺，斯亦終古無以加也。大殿以沈香帖遍，中安十三寶帳，並以金寶莊嚴。乃至榱桁藻井，無非寶華間列。其東西二殿，瑞像所居，並用檀帖。中有寶帳華炬，並用真金所成。窮極宏麗，天下第一。大業十二年，瑞像數汗。其年朱粲賊破掠諸州，來至荊邑，營于寺內。大殿高臨城北，賊上殿上射城中，留守患之，夜以火箭燒之，城中道俗悲悼瑞像滅失。其夜不覺，像踰城而入，至寶光寺門外立。且見像存，合城欣悅。賊散看像故處，一不被燒，灰炭不及。今續立殿，不如前者。偽梁蕭銑鳳鳴五年，偽宋王楊道生等至寺禮拜，像大流汗。身首雨流，竟日不息。其年九月，大唐兵馬從蜀江下。其月二十日，寺僧法通以唐運將統，希求一瑞，繞像行道，其夜放光明滿堂。至二十五日，光彩漸滅。其日趙郡王兵馬入城，斯亦慶幸大同，故流光為其善瑞也。至於亢陽之月，宰牧致誠，無不畢應。至貞觀六年六月大旱，都督應國公武。迎像建齋，行道七日。官僚上下立於像前，一心觀佛。良久雲氣四布，甘雨滂流。其年大熟，都督乃捨黃金更度瑞像輦輿，幡華莊嚴，眾具備矣。今現在江陵長沙寺。又有外國銅像，高七尺許，古異不甚重之。道安法師在石城，長安所送。令弟子於髻中得一舍利，有光出之。
東晉周，字宣珮，義興陽羡人，晉平西將軍處之第二子也。位至吳興大守，家世奉佛，其女尤甚精到。家僮捕魚，忽見金光溢川，映流而上。當即下網，得一金像，高三尺許，形相嚴明，浮水而住，牽排不動。馳往白，告女，乃以人船送女往迎，遙見喜，心禮而手挽，即得上船，在家供養。女夕夢佛左膝痛，覺看像膝，果有穿處，便截金釵以補之。後以女適吳郡張澄，將像自隨，言歸張氏。後病卒，乃見女在城牆上，姿飾逾於平日，內外咸覩。俄而紫雲下迎，遂上昇空，極目乃沒。澄曾孫事接戎旅，平討孫恩之亂，久廢齋戒，不覺失像，而光尚在。舉家懺悔，祈求備至。有一老嫗齎詣賣之，索價極少。識是前像，方欲雇直，失嫗所在，此像遂亡。光在張家云。
東晉會稽山陰靈寶寺木像者，徵士譙國戴逵所製。逵以中古製像，略皆朴拙，至於開敬，不足動心。素有潔信，又甚巧思，方欲改斵威容，庶參真極。注慮累年，乃得成遂。東夏製像之妙，未之有如上之像也。致使道俗瞻仰，忽若親遇。高平郄嘉賓撮香呪曰：若使有常，將復覩聖顏；如其無常，願會彌勒之前。所拈之香，於手自然，芳煙直上，極目雲際。餘芬裴回，馨盈一寺。于時道俗莫不感厲。像今在越州嘉祥寺。
東晉太元二年，沙門支慧護於吳郡紹靈寺建釋迦文丈六金像，於寺南傍高鑿穴以啟鎔鑄。既成將移，夜中雲內清明，有華六出，白色鮮發，四面翻灑，未及於地，斂而上歸。及曉，白雲若煙，出所鑄穴。雲中白龍現，長數十丈，光彩煙煥，徐引繞穴。每至前瞻仰遲徊，似歸敬者。斯風霽景清，細雨而加香氣。像既入坐，龍乃昇天。元嘉初，徵士譙國戴顒嫌制古朴。治像手面，威相若真。自肩以上，短舊六寸。足蹠之下，削除一寸云。
東晉義熙元年，司徒王謐入宮，住東掖門。有寺人於門東見五色光出地，驚而穿之，得古形銅盤。盤下獲金像，高四尺，光趺並具。斯又同孫皓之育王像也。因奉入宮，宋祖素不甚信，及獲此像，加敬欣悟，躬禮事焉。此像本在瓦官，後移龍光云。
東晉廬山文殊師利菩薩像者，昔有晉名臣陶侃，字士行，建旟南海。有漁人每夕見海濱光，因以白侃遣尋。俄見金像陵波而趣船側，撿其銘勒，乃阿育王所造文殊師利菩薩像也。昔傳云：育王既統此洲，學鬼王制獄，怨酷尤甚。文殊現處鑊中，火熾水清，生青蓮華。王心感悟，即日毀獄，造八萬四千塔，建立形像，其數亦爾。此其一也。初侃未能深信因果，既嘉此瑞，遂大尊重，乃送武昌寒溪寺。後遷荊州，故遣迎上。像初在輿，數人可舉。今加以壯夫數十，確不移處。後更足以事力，輲車牽曳，僅得上船，船復即沒。使具聞，侃聽還本寺，兩三人便起。沙門慧遠敬伏威儀，迎入廬岫，而了無艱阻。斯即聖靈感降，惟其人乎！故諺曰：陶惟劍雄，像以神標；雲翔泥宿，邈何遙遙，是也。隋末賊發，眾僧四散。有一老僧失名，來辭瑞像，像曰。：爾年老但住，何得相捨。遂依言住。于時董道沖賊寇擾江州，其徒入山，覓財物，執僧索金。僧曰：無可得。乃以火炙。僧曰：徒受炙死，穢屍伽藍。何如寺外。賊將出欲殺，僧曰：行年七十，不負佛教。待正念已，申頸時可下刀。賊然之。已見申頸受刀，即便下斫，刀反刺心，刃出於背。群賊奔怕，東走至遠師墓。于時天氣清朗，忽有雲如蓋，屯黑下布，雷電四繞，遂震霹靂賊死六人。江州士女及以衣物多依山藏匿，由是賊徒不敢入山，江州郭下焚蕩略盡。今在山東林寺重閣上。武德中石門谷風吹閣北傾，將欲射正，施功無地。僧乃祈請山神，賜吹令正。不久復有大風從北而吹，閣還得正如舊。
元魏涼州山開出像者，至太武大延元年有離石沙門劉薩何師，備在僧傳。歷游江表，禮鄮縣塔。至金陵開育王舍利，能事將訖，西至涼州西一百七十里番禾郡界東北，望御谷山遙禮人，莫測其然也。何曰：此山崖當有像出。靈相具者，則世樂時平；如其有缺，則世亂人苦。經八十七載，至正光元年，因大風雨，雷震山巖，挺出石像，高一丈八尺，形相端嚴，唯無有首。登即選石命工，安訖還落，魏道凌遲，其言驗矣。至周元年涼州，城東七里㵎忽石出光，照燭幽顯。觀者異之，乃像首也。奉安像身，宛然符合。神儀彫缺四十餘年，身首異處二百許里。相好昔虧，一時還備。時有燈光流照，鍾聲飛響，皆莫委其來也。周保定元年立為瑞像寺，建德將廢，首又自落。武帝令齊王往驗，乃安首像項，以兵守之。及明還落如故。遂有廢法國滅之徵接焉。備于周釋道安碑。周雖毀教，不及此像。開皇通法，依前置寺。大業五年，煬帝西征，躬往禮覲，改為感通道場。今像存焉。依圖擬者非一，及成長短終不得定云。
涼州石崖塑瑞像者。昔沮渠蒙遜以晉安帝隆安元年據有涼土三十餘載，隴西五涼，斯最久盛。專崇福業。以國城寺塔，終非久固，古來帝宮，終逢煨燼。若依立之，効尤斯及。又用金寶，終被毀盜。乃顧盻山宇，可以終天。於州南百里連崖綿亘，東西不測，就而斵窟，安設尊儀。或石或塑，千變萬化。有禮敬者，驚眩心目。有土聖僧，可如人等，常自經行，初無寧舍。遙見便行，近矚便止。視其顏面，如行之狀。或有羅土坌地，觀其行跡。人纔遠之，即便蹈地，足跡納納，來往不住。如此現相，經今百餘年。彼人說之如此。
北涼河西王蒙遜為母造丈六石像，在于山寺，素所敬重。以宋元嘉六年遣世子興國攻抱罕，大敗，興國遂死於佛佛氏。遜恚恨以事佛無靈，下令毀塔寺，斥逐道人。遜後行至陽述山，諸僧候於路側。望見發怒，立斬數人。爾時將士入寺禮拜，此像洟淚橫流，驚還說之。遜聞往視，至寺門舉體顫悸，如有犯持之者。因喚左右扶翼而進，見像淚下若泉。即稽首禮謝，深自尤責。登設大會，倍更精到，招集諸僧，還復本業焉。觀遜之為信，信不深明，攻殺以取，豈佛之為非禁也。性以革改為先，任意肆惡，知何所而不至。初重法讖，譯大涅槃，願同生死，後因少忿，乃使刺客害之。今行役失利，又咎佛僧，殄寺誅僧，一何酷濫。晚雖再復，不補其愆云。今沙州東南三十里三危山，崖高二里，佛像二百八十龕，光相亟發。
宋元嘉二年，劉式之造文殊金像，朝夕禮拜，頃之便失。惆悵祈請，夙夜匪懈，經于五年。昏夕時，見佛座有光，發座至棟。式之因燒香拂拭床帳，乃見失像儼然具存。
宋元嘉十二年，留元之，東陽長山人。家以種苧為業，每燒田墌，輒有一處叢草不然。經久怪之，不復墾伐。後試薄掘，得銅坐像，高三寸許。尋撿其地，舊非邦邑，莫測何來云。
宋元嘉十四年，孫彥曾家世奉佛，妾王慧稱少而信向，年大彌篤，誦法華經，輒見浦中有雜色光。使人掘深二尺，得金像，連光趺高二尺一寸。趺銘云：建武六年歲在庚子，官寺道人法新、僧行所造。即加磨鎣云。
宋元嘉十五年，羅順為平西府將，戍在上明。十二月放鷹野澤，同輩見鷹雉俱落。于時火燒野平，惟有三丈許叢草不然。遂披而覓焉，乃得金菩薩坐像，通趺高一尺，工製殊巧。時定襄令謂盜者所藏，乃符界內，無失像者，遂收而供之。
宋衛軍臨川康王在荊州城內，築堂三間，供養經像，堂壁上多畫菩薩圖相。及衡陽文王代鎮，廢為眠齋，悉加泥治。乾輒陀脫，畫狀鮮淨，再塗猶爾。王不信向，亦謂偶爾，又使濃塗，而畫像徹現，炳然可列。王復令毀故壁，悉更繕改。不久抱疾，閉眼輒見諸像，森然滿目。於是廢而不居，頗事齋講。
宋元嘉中，江陵支江張僧定妹，幼而奉法，志欲出家，常供養小形金像，以為前路之資也。而父母逼嫁，誓志不行，而密許邴氏，女初不知也。及羔雁既至，女悲呼不就，燒香伏地，取死。此像遂放金光，彌竟一村。父兄驚其通感，止不嫁之。張邴二門因大敬信，僧定為之出家。宋丞相南郡王鎮陝，乃以其居建精舍焉。
宋泰始中，東海何敬叔，少而奉法，隨湘州刺史劉韞監縣。遇有栴檀，製以為像，既就無光。營索甚勤，而卒無可獲，憑几思之。如睡，見沙門納衣杖錫，來曰：檀非可得，麁木不堪，惟縣後何家桐楯堪用。雖惜之，苦求可得。寤問左右，果如言。因故求買之。何氏曰：有楯甚愛，患人乞奪，曾未示人，明府何以得知，直求市耶？敬叔以事告之。何氏敬喜，奉以製光。後為湘府直省，中夜夢像云：鼠齩吾足。清旦疾歸，視像，果然云。
齊建元中，番禺毘耶離精舍舊有扶南國石像，莫知其始，形甚異常，七八十人乃能勝致。此寺草茨，遇火延及，屋在下風，煙焰已接。尼眾十餘，相顧無計，中有意不已者，試共三四人捧之，飄然而起，曾無鈞石之重。像既移矣，屋亦焚焉。每有神光。州部兵寇，輒淚汗滿體。嶺南以為常候。後廣州刺史劉悛表送出都。今應在故蔣州寺中。
宋徐州刺史王仲德於彭城宋王寺造丈八金像，相好嚴華，江右之妙製也。北境兵起，或貽僧。像輒流汗，啇其多少，則難之小大，逆可知矣，郡人常以候之。齊建元初，像復流汗，其冬魏寇淮上。時兗州數郡起義南附，鳩略甚眾，亦驅迫沙門助其顫守。魏軍屠其營壘，悉欲夷滅，表奏魏臺，誣以助亂，頃及斬決。時像大汗，殿地流濕。魏徐州刺史梁王奉法勤勤，至寺親使人以巾帛拭，隨拭隨出不已。至數十人交手競拭，猶不能止。王乃燒香禮拜，執巾呪曰：眾僧無罪，誓自營護，必不罹禍。若幽誠有感，當隨拭即止。言已自拭，果應手而燥。王具事表聞，下詔皆見原宥云。
齊建元初，太原王琰者，年在幼稚，於交阯賢法師所受五戒，以觀音金像令供養。遂奉還楊都，寄南㵎寺。琰晝寢，夢像立于座隅。意甚異之，即馳迎還。其夕南㵎失像十餘，盜毀鑄錢。至宋大明七年秋夕，放光照三尺許，金輝映奪，合家同覩。後以此像寄多寶寺。琰適荊楚，垂將十載，不知像處。及還楊都，夢在殿東眾小像內，的的分明。詰旦造寺，如夢便獲。於建元元年七月十三日也。故琰冥祥記自序云：此像常自供養，庶必永作津梁。循復其事，有感深懷。沿此徵覿，綴成斯記。夫鏡接近情，莫踰儀像。瑞驗之發，多自是興。經云：鎔斵圖繢，類形相者，悉能行動及放光明。今西域釋迦彌勒二像，輝用若真，蓋得相乎。今東夏景模，神應極著。亦或當年群生因會所感，假憑木石以見幽異，不必剋由容好而能然也。故沈石浮深，寔闡閩吳之化；塵金瀉液，用舒彭宋之禍。其餘銓示繁方，雖難曲辯，率其大抵，允歸自從。若夫經塔顯効，旨證亦同。事非殊貫，故繼其末。
梁祖武帝以天鑒元年正月八日夢檀像入國，因發詔募往迎。案佛游天竺記及雙卷優填王經云：佛上忉利天一夏為母說法，王臣思見，優填國王遣三十二匠及齎栴檀，請大目連神力運往，令圖佛相。既如所願，圖了還返。坐高五尺，在祇桓寺，至今供養。帝欲迎請此像，時決勝將軍郝騫、謝文華等八十人應募往達，具狀祈請。舍衛王曰：此中天正像，不可適邊。乃令三十二匠更剋紫檀，人圖一相。卯時運手，至午便就。相好具足，而像頂放光，降微細雨，并有異香。故優填王經云：真身既隱，次二像現，普為眾生，深作利益者是也。騫等負第二像，行數萬里，備歷艱關，難以具聞。又度大海，冒涉風波，隨浪至山，糧食又盡，所將人眾及傳送者，身多亡歿。逢諸猛獸，一心念佛。乃聞像後有甲冑聲。又聞鍾聲，巖側有僧端坐樹下，騫登負像下置其前。僧起禮像，騫等禮僧。僧授澡鑵令飲，並得飽滿。僧曰：此像名三藐三佛陀金毘羅王。自從至彼，大作佛事。語頃失之。爾夜僉夢見神，曉共圖之。至天鑒十年四月五日，騫等達于楊都。帝與百僚徒行四十里，迎還太極殿，建齋度人，大赦斷殺。絓是弓刀矟等，並作蓮華塔頭。帝由此菜蔬斷慾，至太清三年五月崩。湘東王在江陵即位，號元承聖，遣人從楊都迎上至荊都承光殿供養。後梁大定八年，於城北靜陵造大明寺，乃以像歸之。今現在，多有傳寫，流被京國云。
梁祖天鑒初，於本宅立光宅寺，造丈八金像。圖樣既成，不爽分寸。臨鑄疑銅不足，始欲上請，忽有使者領銅十五車至，云奉勅送寺。便即鎔瀉。一冶即成。冠絕通國，唯覺高大，試以量之，乃長二丈二尺。以狀奏聞。鑄像已成，不改元樣。所續送銅，用亦俱盡。更重審量，乃增四尺。勅云：銅初不送，何緣乃爾？豈不以真相應感，獨表神奇乎！可鐫著華趺，以為靈誌，乃具疏而剋于足下，於今存焉。
梁祖為父於鍾山造大愛敬寺，殿大像，神相有之。故不重顯，廣如別記。有梁佛像多現神奇。剡縣大石像，元在宋初，有王所造。初有曇光禪師從北來，巡行山川，為幽栖之所。見此山崇麗，乃於峯頂構小草室。聞天樂空聲曰：此是佛地，如何輒有蔬囿耶？光聞，南移天台，後遂繕造為佛像。積經年稔，終不能成。至梁建安王患，降夢：能開剡縣石像，病可得愈。遂請僧祐律師。既至山所，規摸形製，嫌其先造太為淺陋。恩緒未絕，夜忽山崩，壓二百餘人。其內佛現，自頸已下，猶在石中。乃剗鑿浮石，至本仍止。既都除訖，乃具相焉。斯則真儀素在石中，假工除剗，故得出現。梁太子舍人劉勰製碑於像前耳。梁祖登極之後，崇重佛教，廢絕老宗，每引高僧，談敘幽旨。又造等身金銀像兩軀於重雲殿，晨夕禮事，五十許年。冬夏蹋石，六時無缺，足蹈石處，十指文現，遂卒窮祚。侯景篡位，猶存供養。太尉王僧辯誅景，修復臺城。會元帝陷於江陵，江南無主，辯乃通款於齊，迎貞陽侯蕭淵明為帝。時江左未定，利害相雄，辯遣女婿杜龕典衛宮闕。龕性凶頑，不見後際，欲毀二像為鋌。先令數十人上三休閣，令鐫佛項。椎鑿始舉，二像一時迴顧盻之，所遣諸人臂如墮落，不自勝舉，失瘖如醉。杜龕亦爾，久乃醒寤。仍被打築，遍身青腫。唯見金剛力士可畏之物，競來擊之。受苦呻吟，舉形烘爛，膿血交流，穿皮露骨而卒。此乃近事，道俗同知。
元魏天平中。定州募士孫敬德。防於北陲造觀音金像。年滿將還。常加禮事後為劫賊。橫引禁於京獄不勝考掠遂妄承罪。並斷死刑。明旦行決。其夜禮拜懺悔淚下如雨。啟曰。今身被枉當是過去枉他。願償債畢誓不重作。又發大願云云。言已少時依俙如夢見一沙門。教誦觀世音救生經。經有佛名令誦千遍。得度苦難。敬德欻覺。起坐緣之了無參錯。比至平明已滿百遍。有司執縛向市且行且誦。臨欲加刑誦滿千遍。執刀下斫。刀折三段不損皮肉。易刀又斫。凡經三換刃折如初。監當官人莫不驚異。具狀聞奏。承相高歡表請其事遂得免死。勅寫此經傳之。今所謂高王觀世音經是也。敬德放還設齋報願。出在防像乃見項上有三刀痕。鄉親同覩歎其通感。
陳武帝崩,兄子蒨立。將欲修葬,造轀輬車。國創新定,未遑經始。昔梁武帝立重雲殿,其中經像並飾珍寶,映奪諸國。運雖在陳,殿像仍在。蒨欲取重雲佛帳珠珮，以飾送終。人力既足，四面齊至。但見雲氣擁結，流繞佛殿。自餘方左，開朗無陰。百姓怪焉，競往看覩。須臾大雨橫澍，雷電振擊，煙張鴟吻，火列雲中，流布光焰，高下相涉。欻見重雲殿影，二像峙然。四部神王，并及寶座，一時上騰。煙火挾之，忽然遠逝。觀者傾國，咸歸奉信。雨晴之後，覆看故處，唯礎存焉。至後月餘，有人從東洲來，云於此日，見殿影像乘空飛海，今望海者有時見之。又魏氏洛京永寧寺塔，去地千尺，為天所震。其像略同，有人東海時見其迹云。
北齊末晉州靈石寺沙門僧護，守道直心，不求慧業，願造丈八石像，眾僧咸怪其言大。後於寺北谷中見有臥石，可長丈八，乃雇匠就而造佛。向經一周，面腹粗了，而背猶著地。以六具拗舉之不動，經夜自翻。旦視欣然，即就營作，移在佛堂。晉州陷日，像汗流地。周兵入境，先燒寺塔，此像被焚，初不變色，唯傷二指。後欲倒之，人牛六十，牽挽不遂。忽有異僧，咸無識者，以瓦木土墼雜壘圍之，須臾便了，失僧所在。像後降夢信心者曰：吾患指痛。其人悟而補之。隋氏啟運，如前開復。開皇十五年，有盜幡蓋者，即夢丈八人入室責之。其賊慚怖而送，像今現在。
周武建德三年，猜忌佛法，勇意殄滅，天下闇冥。有宜州姜明者，督事夜行，經州北百餘里山中行，往往常見上山光明，怪之。因巡行光處，見有臥石，狀如像形。便斵掘尋之，乃是鐵礦，不可鏨鑿。故其形䃙，高三丈許。欲加摩鎣，卒不可觸。又向下尋，乃有石趺，孔穴具足。乃共村人以拗舉之，其像欻然流下，逕趣趺孔，卓然峙立。眾以為奇瑞，以奏聞徹。時天元嗣歷，佛日將融，乃改為大像元年，仍以其處為大像寺。隋祖開運，重斯故迹，又改為顯除寺。討尋其本，處非人住，又無大石及以鐵礦，豈非育王神力之所降感乎！大唐因之不改。貞觀末，寺西置宮，名曰玉華，像仍舊所，在宮東三十里苑內。太宗甞往禮事，嫌非華飾，捨物莊嚴。永徽年中，改宮立寺，還名玉華。今屬邡州。陰暗之夕，每發光瑞，道俗常見，故不甚驚怪云。
周襄州峴山華嚴寺行像者，古來木像，莫知其始，而面首殊麗，瞻仰無已，可高五丈許。徵應在昔，不復具陳。及周滅法，人藏其首。隋開皇乃出，如前莊嚴，以為坐像，號曰盧舍那佛。每年祈福，以為歸依之所也。隋文將崩，兩鼻洟出，沾污懷中，金薄剝起。洟流有光，拭之無塵，望還如洟。貞觀二十三年四月內，洟還連出，塗漫懷內，方圓一尺，初未委也。及後太宗升遐，方知兆見。至六月內，洟又重出，合州同懼，不知何禍。至七月內，漢水汎漲，溢入城郭，深丈餘，滔溺不少。今在本寺，祈求殷矣。襄陽土俗，有少子息者皆往祈之，隨其本心，男女感應。
隋開皇中，蔣州興皇寺佛殿被焚，當陽丈六金銅大像并二菩薩，俱長丈六，其摸戴顒所造，正當棟下。于時焰火大盛，眾人拱手，咸共嗟悼，大像融滅。忽見欻起，移南一步，棟梁摧下，像得全形。四面甎木炭皆去像身五六尺許，雖被火焚，而金色不變。趺下有銘，大眾咸駭，歎聲滿路。今移在白馬寺，鳥雀無踐。至唐永徽二年，盜者欲利像銅，乃鋸窓櫺子斷，將欲拔出，遂被夾腕。求拔不得脫。至曉僧問盜者，云：有一人著白衣在堂內撮手，求脫不得云。
隋京師日嚴寺石影像者，其形八楞，紫石英色，高八寸，徑五寸，內外映徹。昔梁武太清年中，有西域僧將來。會侯景作亂，遂安江州廬山西林寺像頂上。隋開皇十年，煬帝鎮於楊越，廣搜英異。江表文記，悉總收集。乃於雜記中得影像傳，即令舍人王延壽往寺推覓，得之。自任晉蕃已來，每有行往，常以烏漆函盛之，令人馬捧而前行。後登儲貳，乃送曲池日嚴寺。有令當寺看已封鎖，勿令外人見之。寺即帝之所造也。大業之末，天下沸騰，京邑僧眾，常來瞻覩。有住此寺，亦未之信重。以見石中金光晃晃，疑似佛像耳。仍見名行諸僧互說不同，咸言了了分明，面目相狀未曾有昧。每慨無所見，又潔齋別懺七日後，依前觀之，見有銀塔。後又觀之，見有銀佛。而道俗同觀，往往不同。或見佛塔菩薩，或見僧眾列坐，或見帳蓋幡幢，或見山林八部，或見三途苦相，或見七代存亡。一覩觀之間。或定或變，雖善惡交現，而善相繁焉。故來祈者，咸前發願，往作何形，來生何處，依言為現。信為幽途之業鏡者也。至貞觀六年七月內，下勅入內供養。
隋邢州沙河縣寺四面佛者，隋祖時有人入山見僧守護此佛，銅身高三尺餘。便請遂許，失僧所在。諸處聞之，競來引挽，都不得起。唯沙河寺僧引之，隨手至寺。後人寺側獲金一塊，上二烏形，銘云：擬度四面佛。因度之像身上，都是烏形。後忽失之，於寺側瀅中數有光現，尋乃漉出。隋後王聞，遣工冶鑄擬之，卒不成。經二百餘日乃成，終有缺少，遂罷。
隋時凝觀寺僧法慶，開皇三年造夾紵釋迦立像一軀，舉高一丈六尺。像功未畢，慶身遂卒。其日又有寶昌寺僧大智死，經三日而便蘇活。遂向寺僧說云：於閻羅王前見僧法慶，甚有憂色。少時之間，又見像來王前，王遽走下階，合掌禮拜此像。像謂王曰：法慶造我，今仍未畢，奈何令死？王顧召一人曰：法慶合死未？答曰：命未合終，而食料已盡。王曰：可給荷葉，令終其福業也。俄而不見。大智蘇活，為寺僧說之。乃令於凝觀寺看之，須臾之間，遂見法慶蘇活，所說與大智不殊。法慶蘇後，常食荷葉以為佳味。及噉餘食，終不得下。像成之後，數年乃卒。其像儀相圓滿，屢放光明。此寺雖廢，其像現存。
唐武德年中，邡州西南慈烏川，有郝積者，素有信敬。見群鹿常在山上，逐去還來，異之。掘鹿所止處，得石像，高一丈四尺許。移出川中村內，至今見存。自像出後，群鹿因散。古老傳云：迦葉佛時所藏，有四十軀。今雖兩現，餘在山隱其形。如今玉華東鐵礦像相似，不可治雘云。
唐貞觀十七年九月，涼州都督李襲譽，因巡境，至州東南昌泉縣界，有石表文，合一百一十字，乃有七佛八菩薩上果佛田等字。以狀表奏聞，有恩勅覆撿，如其所奏。下於所司令發急詔涼府給復一年，罪者赦之。
唐渝州西百里相思寺北石山有佛跡十二枚，皆長三尺許，闊一尺一寸，深九寸，中有魚文。在佛堂北十餘步，見有僧住。至貞觀二十年十月，忽寺側泉內出蓮華，形如紅色，鬚臺具足，大如三尺面合擎出如涕，入水成華。舟旅往還，無不歎訝，經月不滅。相思寺因以得名。一云：涪州亦有此寺。寺本貧煎，由是感施，至今常富。昔齊荊州城東天子井出錦，于時士女取用，如人錦不異。經月乃歇。故知於出，不足可怪。見吳均齊春秋、、蕭誠荊南志說。
唐循州東北興寧縣靈龕寺北石上佛跡三十，痕大者長五尺以下。循州在一川中，東西二百，南北百里。寺極豐渥，近得銅藏面三尺鑪可獲百餘諸盤合等。又其銘云：僧得福興，俗得禍至。古傳云：晉時北僧在此山隱，游大洪嶺至佛跡處，有大石窟，華菓美茂，遂住經宿。山神為怪怖之，心卓不動曰：此不可居，山鬼數來。望前石山陵雲蓋日，遂往登之。下望懸絕，不可至彼。還興寧說之。宋代二僧承前不達，勇意覆尋。其僧誦法華，戒行貞潔，能伏神鬼。乃至見形受戒，爰及家屬。望前崖上有異光釆，隔一丈許，上下俱絕。僧以木為梁度視，乃見奇跡十枚，色如人肉，現于石上。貞觀三年又現一跡，並放光明，輪相具足。今有看者，多少不同。因置靈龕，厥取其異。又訪其本，宋時王家捨果園為寺，即今古堂尚存焉。
唐隴西李大安，工部尚書大亮之兄也。武德中，大亮任越州總管，大安自京往省之。大亮遣奴婢數人從兄歸，至穀州鹿橋，宿於逆旅。其奴有謀殺大安者，候其眠熟，夜已過半，奴以小劍刺大安項，洞之。刃著于床，奴因不拔而逃，大安驚覺呼奴。其不叛者奴婢欲拔刃，大安曰：拔刃便死，可先取紙筆作書畢。縣官亦至，因為拔刃，洗瘡加藥，大安遂絕。忽如夢者，見一物長尺餘，闊厚四五寸，形似猪肉，去地二尺許，從戶入來至床前。其中有語曰：急還我猪肉。大安曰：我不食猪肉，何緣負汝？即聞戶外有言曰：錯非也。此物即還從戶出。大安仍見庭前有池水，清淺可愛。池西岸上有金像，可高五寸，須臾漸大而化成為僧，被袈裟甚新淨，語大安曰：被傷耶？我今為汝將痛去，汝當平復，還家念佛修善也。因以手摩大安頸瘡而去。大安得其形狀，見僧背有紅繒補袈裟，可方寸許，甚分明。既而大安覺，遂蘇，而瘡亦復不痛，能起坐食。十數日京宅子弟迎至家，家人親故來視，大安為說被傷由狀，及見像事。有一婢在傍聞說，因言：大安之家初行也，安妻使婢詣像工為造佛像。像成以綵畫衣，有一點朱污像背上，當令工去之不肯，今仍在，形狀如郎君所說。大安因與妻及家人共起觀像，乃同所見無異，其背點宛然補處。於是歎異，信知聖教不虛，遂加崇信佛法，彌殷禮敬，益年不死。自佛法東流已來，靈像感應者，述不能盡，略件如前。右一驗出冥報記也。
唐幽州漁陽縣無終戍城內有百許家，龍朔二年夏四月，戍城火災，門樓及人家屋宇並為煨燼，唯二精舍及浮圖并佛龕上紙簾蘧蒢等，但有佛像，獨不延燎。火既不燒，巋然獨存，時人見者，莫不嗟異，以為佛力支持。中山郎餘令既任彼官，又家兄餘慶交友人郎將齊郡因如使營州，並親見其事，具為餘令說之。
唐并州城西有山寺，寺名童子。有大像，坐高一百七十餘尺。皇帝崇敬釋教，顯慶末年，巡幸并州，共皇后親到此寺。及幸北谷開化寺，大像高二百尺。禮敬瞻覩，嗟歎希奇，大捨珍寶財物衣服。并諸妃嬪內宮之人，並各捐捨，并勅州官長吏竇軌等，令速莊嚴，備飾聖容，并託龕前地，務令寬廣。還京之日，至龍朔二年秋七月，內官出袈裟兩領，遣中使馳送二寺大像。其童子寺像披袈裟日，從旦至暮，放五色光，流照崖巖，洞燭山川。又入南龕小佛赫奕堂殿。道俗瞻覩，數千萬眾。城中貴賤覩此而遷善者，十室而七八焉。眾人共知，不言可悉。
唐西京清禪寺先有純金像一軀，長一尺四寸，重八十兩，隋文帝之所造也。貞觀十四年，有賊孫德信偽造璽書，將一閹竪子，詐稱勅遣取像。寺僧聞奉勅索，不敢拒，付之。經宿事發，像身已被鑄破，唯頭不銷。太宗大怒，處以極刑。德信未死之間，身已爛壞，遍體瘡潰。寺僧更加金，如法鑄成。右三驗出冥報拾遺。
唐顯慶四年，撫州刺史祖氏為亢旱故，請祈無効。有人於州東山見有行像，莫測其由。將事移徙，鏗然不動。風聲扇及，遠近同趣。有潭州人云：彼寺失之，乃在此耶！尋其行路，乃現二跡，各長三尺，相去五百里。刺史以亢炎既久，便往祈請。盡州官庶，香華步往，二十里許，泣告情事，勤至彌甚。使三人捧之，飄然應接，返還州寺。隨路布雲，當夕霈下，遂以豐足。今在撫州。
唐永徽年，雍州藍田東悟真寺，寺居藍谷之西崖，製窮山美，殿堂嚴整。有像持寺北隒，更修別院，大石橫礎，甚為妨礙。乃以火燒水沃之令散，終無以致。便以鐵椎打破，中獲金像一軀，四面無縫，天然裹甲，不知何來。像趺全具，非工合作，亦不識是何珍寶，高五寸許，今在山寺。其年益州光明柱上有一佛二菩薩現，雖削還影出。初在九隴佛堂。長史張緒以聚眾，移入光明，今現在。
唐雍州鄠縣東澧水西李趙曲，有金像高三尺六寸，并焰光四尺，數放光明。像形露右膊，極威嚴。余聞往尋見之，趺上銘云：秦建元二十年四月八日於長安中寺造。女王慧韶感佛泥曰，幸遇遺像，是以賴身之餘，造鑄神摸。若誠感必應，願使十方同福。銘文如此。問其獲緣，云：昔廢二教，遂藏於澧水羅仁渦中。有人岸行，聞渦中有聲，亦放光明。向村老說，便趣水求。渦中純沙，水出光明，便就發掘，乃獲前像。時尚在周村家藏隱，互相供養。閉在閑堂，放光自照。今在村中。
唐龍朔三年春二月，沁州像現。州北六十餘里，在綿上縣界長谷中半崖上，有古佛龕，中有三鋪石像，中央像常放光明，照燭林谷。村人異之，以事聞州，遂以達上。上乃勅京師大慈恩寺僧玄秀共使人乘驛往審。登到之時，即見光明，如火流飛出沒，然續不絕。時有雲至龕窟，其光暫隱，雲去光現。便即馳報，勅令圖寫，重復依審，光還如初。頻頻三夕，如初照曜。至今相傳，光仍不斷。此處山林勝地欝茂，石龕佛像古迹甚多，莫委其初，睹瑞彌繁。
唐益州郭下法聚寺畫地藏菩薩，却坐繩床垂脚，高八九寸。本像是張僧繇畫。至麟德二年七月，當寺僧圖得一本，放光乍出乍沒，如似金環，大同本光。如是展轉圖寫，出者類皆放光。當年八月，勅追一本入宮供養。現今京城內外道俗畫者供養，並皆放光。信知佛力，不可測量。家別一本，不別引記。
唐麟德二年，簡州金水縣北三學山，舊屬益州，寺僧慧昱，今權例得住益州郭下空慧寺。至麟德元年，從州故往荊州長沙寺瑞金銅像所。至誠發願，意欲圖寫瑞像供養。訪得巧匠張淨眼，使潔淨如法，已畫得六軀，未有靈感。至第七軀，即放五色神光，洞照內外，遠近皆覩。經於七日，光漸隱滅。道俗驚喜，不可具述。慧昱將此像來入長安，未及莊飾，并欲畫左右侍者菩薩聖僧供養具等。當時奉勅令京城巧匠至中臺，使百官諸學士監看，令畫西國志六十卷，圖有四十卷。慧昱為外無好手，就中臺憑匠范長壽莊畫。像在都堂，至六月七日夜至三更初，像放五色光明，徹照堂外。有守堂人出外起止，見堂上火出，謂內失火，驚走唱噭。堂內當直官十人并兵士三十餘人，為天熱並露身眠，光照身，人人相見，身體赤露，驚起具服。唯有一官姓石，名懷藏，素無信心，但見外光，看身純黑。光照徹旦方歇。其石懷藏發露自責，盡誠悔過，亦不見光，照身得明。及諸院官人兵士等聞喚見光，並來看之。聞見之者，並皆發心，盡形齋戒。諸官人等各畫一本，至家供養。京城道俗共知，故不別引記也。
唐龍朔元年，下勅令會昌寺僧會賾往五臺山修理寺塔。其山屬代州五臺縣，備有五臺，中臺最高，目極千里，山川如掌。上有石塔數千所，塼石壘之，斯並魏高祖孝文帝所立。臺北石上人馬犬跡，蹈文如新。頂有大池，名太華泉。又有小泉，迭相延屬。夾泉有二浮圖，中有文殊師利像。傳云：文殊師利與五百仙人往清涼山說法。故華嚴經亦云：文殊在清涼山說法。故此山極寒，不生餘樹，唯有松林，森聳山谷。南號清涼峯，山下有清涼府古今遺基，見不泯滅。從臺東南而下三十里許，有古大孚靈鷲寺。見有東西二道場，佛事備焉。古老傳云：漢明帝所造。南有華園二頃許，異華間發，光曜人目，四邊樹圍。訪問古老，不知根原。每至肇春，迄到晚秋，華迭開發。古來道俗，愛此華奇，人間無有。採根移外栽植，並皆不生，乃至移出圍樹外栽，亦不得生，要在圍內任之自發。良由文殊所感，大聖現徵。寔置神仙之宅，豈凡夫之所植也。若有志誠入此山者，多見伽藍，聖僧所居，或有飛空，或有緣㵎，或居山嶮，或在幽巖，或道或俗，不異凡愚。過後尋覓，不知去處。寺及聖僧，出沒不恒，非聖靡測。皇帝至龍朔二年初，又令會𦣱往并州取吏力財帛，使修故寺。頤與五臺丞并將二十餘人直詣臺中，見石像臨崖搖動身手。及至像所，乃是方石。悽然自責，不覩真身，悵恨久之。令作工修理二塔，并文殊師利像。徒倚塔邊，忽聞塔間鍾聲振發，連椎不絕。又聞異香氛氳屢至。道俗咸怪，歎未曾有。又往西臺，遙見一僧乘馬東上，奔來極急。𦣱與諸人立待其至，久而不到，就往參迎，乃變為枿。恨恨無已。然則像相通感，有時隱顯；鍾響聲氣，相續常聞。其山方三百里，東南脚即連北岳山也，西北脚即是天池也。中有佛光山、仙華山、王子塔，古寺六所。解脫禪師、僧明禪師遺蹤坐窟，身肉不壞，已積十年，定力所持，聖賢靡測。
大唐乾封二年仲春之月，西明寺道宣律師于時逐靜，在京師城南清宮故淨業寺修道。律師積德高遠，抱素日久。忽有一天來至律師所，致敬申禮，具敘暄涼。律師問曰：檀越何處，姓字誰耶？答曰：弟子姓王名璫。是大吳之蘭臺臣也。會師初至建業，孫主即未許之。今感希有之瑞，為立非常之廟。于時天地神祇，咸加靈被，於三七日遂感舍利。吳主手執銅瓶，傾銅盤內。舍利所衝，盤即破裂。乃至火燒鎚試，俱不能損。闞澤張昱之徒，亦是天人護助，入其身中，令其神爽通敏，答對諧允。今並在天，弘護佛法為事。弟子是南天王韋將軍下之使者，將軍事務極多，擁護三洲之佛法，有鬪諍𣣋危之事，無不躬往，和喻令解。令附和南大，欲即至前。事擁鬧，不久當至。具令弟子等共師言。不久復有天來，云姓羅氏，是蜀人也。言作蜀音，廣說律相。初相見時，如俗禮儀，敘述緣由，多有次第，遂有忽忘。次又一天，云姓費氏，禮敬如前，云弟子迦葉佛時生在初天，在韋將軍下。諸天貪欲所醉，弟子以宿願力不交天欲，清淨梵行，偏敬毘尼。韋將軍童真梵行，不受天欲。一王之下有八將軍，四王三十二將，周四天下，往還護助諸出家人。四天下中，北天一洲少有佛法，餘三天下佛法大弘。然出家之人，多犯禁戒，少有如法。東西天下人少黠慧，煩惱難化。南方一洲雖多犯罪，化令從善，心易調伏。佛臨涅槃，親受付囑，並令守護，不使魔嬈。若不守護，如是破戒，誰有行我之法教者。故佛垂誡，不敢不行。雖見毀禁，愍而護之。見行一善，萬過不咎，事等忘瑕，不存往失。且人中臭氣，上熏空界四十萬里，諸天清淨，無不厭之。但以受佛付囑，令護佛法，尚與人同止，諸天不敢不來。韋將軍，三十二將之中最存弘護。多有魔子魔女，輕弄比丘，道力微者，並為惑亂。將軍栖遑奔至，應機除剪。故有事至，須往四王所時，王見皆起，為韋將軍修童真行護正法故。弟子性樂戒律，如來一代所製毘尼，並在座中聽受戒法。因問律中諸隱文義，無不決滯。然此東華三寶，素有山海水石，往往多現。但謂其靈而敬之，顧訪失由，莫知投詣。遂因此緣，隨而諮請。且沈冥之相，以理括之，未曾持觀，不可以語也。
宣師感通記：問天人云：益州成都多寶石佛者，何代時像，從地踊出？答曰：蜀都元基青城山上，今之成都，大海之地。昔迦葉佛時，有人於西耳河造之，擬多寶佛全身相也。在西耳河鷲山寺，有成都人往彼興易，請像將還。至今多寶寺處，為海神蹋船所沒。初取像人見海神子岸上游，謂是山芝，遂即殺之。因爾神瞋覆沒，人像俱溺，同在一船。其多寶舊在鷲頭山寺，古基尚在，仍有一塔，常有光明。令向彼土，道由郎州，過大小不算三千餘里，方達西耳河。河大闊，或百里，或五百里。中有山洲，亦有古寺，經像尚存無僧住。經同此文，時聞鍾聲。百姓殷實，每年二時供養古塔。塔如戒壇，三重石砌，上有覆釜，其數極多。彼土諸人但言神冡，每發光明。人以蔬食祭之，求其福祚也。其地西北去嶲州二千餘里。問：去天竺非遠，往往有至彼者,自下云云。
至晉時有僧於此地見土墳，隨出隨除，終不可平。後見坼開，深怪其爾。乃深掘丈餘，獲像及人骨在船。其髏骨肘脛，悉皆麁大，數倍過於今人。即迦葉佛時，閻浮人壽二萬歲時人也。今時劫減命促，人小固其常然，不可怪也。初出之時，牽曳難得。弟子化為老人，指揮方便。須臾，至周滅法暫隱。到隋重興，更復出之。蜀人但知其靈從地而出，亦不測其根源。見其花趺有多寶字，因遂名焉。又名多寶寺。又問：多寶字是其隷書，出於亡秦之代，如何迦葉佛時已有神州書耶？答：亡秦李斯隷書，此乃近代遠承，隷書之興，興於古佛之世。見今南洲四面千有餘洲，莊嚴閻浮一方百有餘國，文字言音同今唐國。但以海路遼遠，動數十萬里，重譯莫傳。故使此方封守株柱，不足怪也。師不聞乎！梁顧野王，大學之太博也。周訪字源，出沒不定，故玉篇序云：有開春申君墓，得其銘文，皆是隷字。檢春申是周武，六國同時，隷文則非吞併之日也。此國篆隷諸書，尚有茫昧，寧知迦葉佛時之事？史非其耳目之所聞見也。
又問：今西京城西高四土臺，俗諺云是蒼頡造書臺。如何云隷書字古時已有？答云：蒼頡於此臺上增土造臺，觀鳥迹者，非無其事。且蒼頡之傳，此土罕知其源。或云黃帝之臣，或云古帝王也。鳥迹之書，時變一途。今所絕有，無益之言不勞述也。
又有天人，姓陸，名玄暢，來謁律師云：弟子是周穆王時生在初天。本是迦葉佛時天為通化，故周時暫現。所問高四土臺者，其本迦葉佛於此第三會說法度人。至穆王時，文殊目連來化，穆王從之。即列子所謂化人者是也。化人示穆王高四臺，是迦葉佛說法處，因造三會道場。至秦穆公時，扶風獲一石佛。穆公不識，棄馬坊中，穢污此像。護像神瞋，令公染疾。公又夢游上帝，極被責疏。覺問侍臣由余，便答云：臣聞周穆王時有化人來此土，云是佛神。穆王信之，於終南山造中天臺，高千餘尺，基趾見存。又於蒼頡臺造神廟，名三會道場。公今所患，殆非佛為之耶？公聞大怖，語由余曰：吾近獲一石人，衣冠非今所製，棄之馬坊，將非此是佛神耶？由余聞往視之，對曰：此真佛神也。公取像澡浴，安清淨處，像遂放光。公又怖，謂神瞋也，宰三牲以祭之。諸善神等擎棄遠處。公又大怖，以問由余。答曰：臣聞佛神清潔，不進酒肉，愛重物命，如護一子。所有供養，燒香而已。所可祭祀，餅菓之屬。公大悅，欲造佛像，絕於工人，又問由余。答曰：昔穆王造寺之側，應有工匠。遂於高四臺南村內得一老人，姓王名安，年百八十。自云：曾於三會道場見人造之。臣今年老，無力能作。所住村北有兄弟四人，曾於道場內為諸匠執作，請追共造。依言作之，成一銅像，相好圓備。公悅，大賞賚之。彼人得財，並造功德，於土臺上造重閣，高三百尺。時人號之高四臺，或曰高四樓。其人姓高，大者名四。或曰兄弟四人同立故也。或取大兄名以目之，故高四之名，至今稱也。
又問：目連舍利弗，佛在已終，如何重見？答曰：同名六人，此目連非大目連也。至宇文周時，文殊師利化為梵僧，來游此土，云：欲禮拜迦葉佛說法處。并往文殊所住之處，名清涼山。遍問道俗，無有知者。時有智猛法師，年始十八，反問梵僧：何因知有二聖餘迹？答曰：在秦都城南二十里，有蒼頡造書臺，即其地也。又云：在沙河南五十里青山北四十里，即其處也。又問：沙河青山是何語？答曰：渭水終南山也。此僧便從渭水直南而步，遠到高四，便云：此是古佛說法處也。于時智猛法師隨往禮拜，不久失梵僧所在。智猛長大，具為太常韋卿說之。請其臺處，依本置寺。遂奏周主，名三會寺。至隋大業，廢入大寺。因被廢毀，配入菩提。今京城東市西平康坊南門東菩提寺西堂佛首，即是三會寺佛。釋迦如來度大迦葉後十二年中，來至此臺。其下見有迦葉佛舍利。周穆身游大夏，佛告：彼土見有古塔，可返禮事。王問：何方？佛答：在鄗京之東南也。西天竺國具有別傳，去歲長年是師子國僧，年九十九夏，是三果阿那含人。聞斯勝迹，躬至禮拜。又請奏欲往北代清涼山文殊師利菩薩坐處。皇帝聞喜，勅給驛馬內使及弟子官佐二十餘人，在處供給。諸官人弟子等並乘官馬，唯長年一人少小已來，精誠苦行，不乘雜畜。既到代州清涼山，即肘行膝步而上。至中臺佛堂，即是文殊廟堂。從下至上，可行三十餘里，山石勁利，入肉到骨，無血乳出。至于七日，五體投地，布面在土，不起不食。七日滿已，忽起踊躍，指揮四方上下空界，具見文殊師利菩薩，聖僧羅漢。從者道俗數十人，有見不見。復有一蟒蛇，身數里，從北而來，直向長年。長年見喜，銜師脚過，變為僧形。諸人怕懼，皆悉四散，唯長年一人心不驚動。種種靈應，不可具述。所請遂願，還返京都，今現化度安置。或請內受戒，或巡歷諸山。
律師問天人曰：自昔相傳，文殊在清涼山領五百仙人說法。經中明文殊是久住娑婆世界菩薩。娑婆則大千總號，如何偏在此方？答曰：文殊是諸佛之元師，隨緣利見，應變不同。大土大功，非人境界，不勞評泊。但知仰信多在清涼山五臺之中。今屬北代州西見有五臺縣清涼府。皇唐已來，有僧名解脫，在巖窟亡來三十餘年，身肉不壞，似如入滅盡定。復有一尼，亦入定不動，各經多年。聖迹伽藍，菩薩聖僧，仙人仙華，屢屢人見，具在別篇，豈得不信。
又問：今五臺山中臺之東南三十里，見有大孚靈鷲寺。兩堂隔㵎猶存，南有華園，可二頃許，四時發采，色類不同。四周樹圍。人移華栽別處種植，皆悉不生，唯在圍內，方得久榮。人究年月，莫知來由。或云漢明所立，或云魏孝文帝栽植。古老相傳，互說不同，如何為實？答云：俱是二帝所作。昔周穆王之時，已有佛法。此山靈異，文殊所居。周穆於中造寺供養，及阿育王亦依置塔。漢明之初，摩騰是阿羅漢天眼，亦見有塔，請帝立寺。其山形像似靈鷲，名曰大孚。者，信也。由帝深信佛法，立寺勸人。元魏孝文，北臺不遠，常來禮謁。見人馬行迹，石上分明，其事可驗。豈唯五臺獨驗，今終南山太白太華五岳名山，皆有聖人，為住持佛法，令法久住。有人設供，感訃徵應，事在別篇，不繁此述也。
又問：今涼州西番禾縣，山裂像出，何代造耶？答云：迦葉佛時，有利賓菩薩，見此山人不信業報，以殺害為業。于時住處有數萬家，無重佛法者。菩薩救之，為立伽藍。大梵天王手造像身。初成以，菩薩神力，能令如真佛不異，游步說法，教化諸人。雖蒙此道，猶故不信。于時菩薩示行怖畏，手擎大石，可於聚落，欲下壓之。菩薩揚威勸化，諸人便欻迴心，信敬於佛。所有殺具，變成蓮華。隨有街巷，華如種植。瑞像方攝神力。菩薩又勸諸清信上令造七寺，南北一百四里，東西八十里，彌山亘谷，處處僧坊佛殿。營造經十三年，方得成就。同時出家者有二萬人，在七寺住，經三百年。彼諸人等現業力大，昔所造惡，當世輕受，不入地獄。前所害者，在惡趣中，又發惡願：彼害我者及未成聖，我當害之。若不加害，惡業便盡，我無以報。共吐大火，焚燒寺舍及彼聚落，一時焚蕩。縱盜得活，又以大水漂溺殺之，無一得存。時彼山神，寺未破前，收取此像，遠在空中。寺破以後，下內石室，安置供養。年月既久，石生室滅。至劉薩何師禮山，逆示像出。其薩何者，前身元是利賓菩薩。身首別處，更在別篇。
問：江表龍光瑞像，人傳羅什將來，有言扶南所得，如何為定？答曰：此非羅什所得，斯乃宋孝武征扶南獲之。昔佛滅後三百年中，北天竺大阿羅漢優婆質那以神力加工匠，三百年中鑿大石山，安置佛窟。從上至下，凡有五重，高三百餘尺。請彌勒菩薩指揮作檀室處之。玄奘師傳云百餘尺。聖迹記云：高八丈，足趺八尺。六齋日常放光明。其初作時，羅漢將工人上天，三往方成。第二牛頭栴檀，第三金，第四玉，第五銅像。凡夫今見，止在下重。上四重閉，石窟映徹，見人藏腑。第六百年有佛柰遮阿羅漢，生已母亡，生扶南國。念母重恩，從上重中取小檀像，令母供養。母終生楊州，出家住新興寺，獲得三果。宋孝武征扶南，獲此像來都，亦是羅漢神力。母今現在，時往羅浮天台西方諸處。昔法盛曇無竭者，再往西方，有傳五卷，略述此像。何忽云羅什法師背負而來耶？
宣師因問：什師一代所翻之經，人多偏樂，受持轉盛，何耶？答曰：其人聰明，善解大乘。以下諸人同時翻譯者，並俊乂一代之寶也。絕後光前，仰之所不及，故其所譯，以悟達為先，得佛遺寄之意也。
又問：俗中常論，被秦姚興抑破重戒，云何得佛意耶？答曰：此非悠悠凡所籌度，何須評論。什師德行位在三賢，所在通化，刪繁補闕，隨機而作。故大論一部，十分略九。自餘經論，例此可知。冥祥感應，歷代彌新。深會聖旨，罕逢難遇。又蒙文殊指授，令其刪定，特異常倫。豈以別室見譏，頓亡玄致者也。
又問：邡州顯際寺山出石像者，何代所立？答曰：像是秦穆公所造。像元出處，是周穆王造寺處也。佛去世後，育王第四女造。又造像塔，於此供養。于時此寺有一二三果人住中，秦相由余常所奉敬。往者迦葉佛時亦於此立寺，是彼沙彌顯際造也。仍將本名，以顯寺額。
又問：今玉華宮南檀臺山上有甎塔，面別四十步，下層極壯，四面石龕，傍有碎甎。又有三十餘窯甎，古老莫知何代，然每聞鍾聲。答曰：此穆王寺也，名曰靈山。至育王時，勅山神於此造塔。西晉末亂，五胡控權。劉曜京都長安，數夢此山佛現，在甎塔中，坐語曜曰：汝少飲酒，莫耽色欲，黜去邪佞，進用忠良。曜不能從，後於洛陽酒醉落馬，為石勒所擒。初曜因夢所悟，令人尋山訪之，遂見此像坐小甎塔，與夢符同。便毀小塔，更造大者，高一十九級。并造寺宇，極存壯麗，寺名法燈，度三百僧住之。曜沒趙後，寺有四十三人修得三果。山神於今塔後又造一寺，供三果僧。神往太白採取芝草，供養聖僧，皆獲延齡。寺今現在，凡人不見。所聞鍾聲，即是寺鍾也。其塔本基雖因劉曜，仍是穆王立寺之處也。又是迦葉如來之古寺也。至貞觀年中，於玉華北慈烏川山上，常見群鹿來集其所，逐去還來。有人異之，於鹿集處，掘深一丈，獲一石像，長一丈許，現今供養。
又問：荊州前大明寺栴檀像者，云是優填王所造，依傳從彼摸來，將至梁朝。今京師復有。何者是本？答曰：大明是其本像。梁高祖崩，像來荊渚。至元帝承聖三年，周平梁後，收簿國寶，皆入北周。其檀像者，有僧珍師藏隱房內，多以財物贈遺使人，像遂得停。至隋開皇九年，文祖遣使人柳顧言往迎。寺僧又求像令鎮荊楚，顧是鄉人，從之。今別刻檀，將往恭旨。當時訪匠，得一婆羅門僧，名真達，為造，即今西京大興善寺像是也。亦甚靈異。本像在荊州，僧以漆布漫之，相好不及真者。本作佛生來七日之身，今加布漆，乃壯年狀，故殊絕異本也。大明本是古佛住處，靈像不肯北遷故也。近有長沙義法師，天人冥讚，遂悟開發。剝除漆布，真容重顯。大動信心，披覿靈儀。全檀所作，本無補接，光趺殊異，象牙彫刻，卒非人工所成。興善像身，一一乖本。
又問：涪州相思寺側多有古迹，篆銘勒之，不識其緣。此事云何？答曰：此迦葉佛時有山神，姓羅，名子明，蜀人也。舊是持戒比丘，生憎破戒者，發諸惡願：令我死後作大惡鬼，噉破戒人。因願受身，作此山神，多有眷屬。所王土地東西五千餘里，南北二千餘里。年噉萬人以上。此神本曾為迦葉佛兄，後為弟子。彼佛憐愍，故來教化。種種神變，然始調伏，與受五戒，隨識宿命，因不噉人。恐後心變，故佛留迹。育王於上起塔，在山頂，神便藏於石中。塔是白玉所作，其神現在。其郭下寺塔，育王所立，見付囑儀。
又問：南海循州北山興寧縣界靈龕寺，多有靈迹。此乃文殊聖者弟子為此山神，多造惡業。文殊愍之，便來教化，遂識宿命，請為留迹。我常禮事，得離諸惡。文殊為現，今者是也。於貞觀三年，山神命終，生兜率天。別有一鬼，來居此地，即舊神親家也。大造諸惡。生天舊神憐之，下請文殊為現小迹，以化後神，又從正法。故今此山大小迹現，莫匪有由焉。見付囑儀。
又問：沁州北山石窟佛，常有光明。此像出來久近耶？答曰：此窟迦葉佛、釋迦佛二時備有。往昔周穆王弟子造迦葉佛像。
又問：渭南終南二山有佛面山、七佛㵎者。答曰：此事同於前南山庫谷天藏，是迦葉佛自手所造之藏也。今現有十三緣覺在谷內住。
又問：此土常傳有佛，是殷時周昭莊王等造，互說不同，如何取定？答曰：皆有所以。弟子夏桀時生天，具見佛之垂化。且佛有三身，法報二身則非凡見，並化登地以上。唯有化身，被該三千。百億釋迦，隨人所感，前後不定。或在殷末，或在魯莊，俱在大千之中，前後咸傳一化。咸見隨機，前後何定。若據法報，常自湛然，不足難也。
又問：漢地所見諸瑞像，多傳育王第四女所造。其事匪幽冥，難得其實。此事云何？答曰：此實不疑。為育王第四女，厥貌非研，久而未出。常恨其醜，乃圖佛形相，還如自身。成已發願：佛之相好，挺異於人，如何同我之形儀也。以此苦邀，彌經年月。後感佛現，忽異本形。父具問之，述其所願。今此山玉華、荊州長沙、楊都高悝及京城崇敬寺像，並是育王第四女造。或有書其光趺，依梵本書，漢人讀者罕識其文。育王因將此像令諸鬼神，隨緣所感，流傳開悟。今覩像面，莫匪女形。其崇敬寺地，本是戰場。西晉將末，有五胡大起，兵戈相殺，此地特多。地下人骨，今掘猶得。所殺無辜，殘害酷濫。故諸鬼神携以鎮之，令諸冤魂得生善念。周朝滅法，神亦徒之。隋祖載隆，佛還重起。
又問：幽冥所感，俗中常有，神去形朽，如何重來，或經七日多日，如生不異？答曰：人稟七識，識各有神，心識為主。主雖前去，餘神守護，不足怪也。如五戒中，一戒五神，五戒便有二十五神。一戒破，五神去，餘者仍在。如大僧受戒，戒有二百五十神。亦戒戒之中，感得二百五十防衛。比丘若毀一重戒，但二百五十神去，餘者常隨。
夫避苦求樂，寔品物之常情；厭濁欣淨，是生靈之舊理。但行有美惡，土成麁妙。娑婆五痛，由積惡而丘坑；安養七珍，因習善而華勝。業成三輩，報為九品。寶臺珍觀，假勝念而崔嵬；玉沼瓊池，藉善心而皎潔。花開蓮合，驗慈父之非虛；浪動波迴，聞法言之在耳。自非功勤志固，行滿因圓，何能隨千心而上金臺，依十念而昇樂國也！
述曰：世界皎潔，目之為淨。即淨所居，名之為土。故攝論云：所居之土，無於五濁，如玻璃珂等，名清淨土。法華論云：無煩惱眾生住處名為淨土。淨土不同，有其四種：一、法性上，以真如為體。故梁攝論云：以蓮華王為淨土所依，譬法界真如為淨土所依體故。二、實報土。依攝論云：以二空為門，三慧為出入路，奢摩他毘鉢舍那為乘，以根本無分別智為用。此皆約報功德辯其出體。三、事淨土。謂上妙七寶是五塵色性聲香味觸為其土相。故攝論云：佛周遍光明七寶處也。又華嚴經云：諸佛境界相中，種種間錯莊嚴。故淨土論云：備諸珍寶性，具足妙莊嚴。又新翻大菩薩藏經云：假使如上世界，乃至大火洞然。如來在中若依經行、若住、坐、臥，其處自然八功德水，出現於地。四、化淨土。謂佛所變七寶五塵為化土體。故涅槃經云：以佛神力，地皆柔軟，無有丘墟土沙礫石，乃至猶如西方無量壽佛極樂世界等。又大莊嚴論云：由智自在隨彼所欲能現水精瑠璃等清淨世界。又維摩經云：佛以足指案地現淨等事。又十地經云：隨諸眾生心所樂見，為示現故。此諸經論所明，並約化為淨土。由佛神力現故，即有攝故，即無故，名化土。
述曰：上來雖明土有四種，然綱要有二：一報土，二化土。此二即攝理事二土。初報土者，謂佛如來出世諸善體是無漏，非三界所攝。故淨土論云：觀彼世界相，勝過三界道。又智度論云：有妙淨土，出過三界。然佛所居無處為處，過在十方世界，或依法身而安淨土。故論云：釋迦牟尼佛。更有清淨世界，如阿彌陀國。其彌陀佛有亦嚴淨不嚴淨世界，如釋迦佛。又涅槃經云：我實不出閻浮提界。又法華經偈云：
常在靈鷲山，及餘諸住處。
眾生見劫盡，大火所燒時。
我此土安隱，天人常充滿。
園林諸堂閣，種種寶莊嚴。
又華嚴經云：如來淨土，或在如來寶冠，或在耳璫，或在瓔珞，或在衣文，或在毛孔。如是毛孔既容世界。故知十住論云：佛舉一步則過恒河沙等三千世界。其事如是。化土處者，但所居化土，無別方處。但依報土而起麁相，或通十方，或在當界，引接三乘人天等眾。如彌陀世尊引此忍界凡小眾生而安淨國。或於穢現淨，如按地現淨，譬同天宮。其事如是。或於眾生共相器世界閒種子所感，於中顯現淨穢境界。隨其六道各見不同。此皆由外名言熏習，因識種成就，感得器世界影像相現。此影像是本識相分。由共相種子與影像相，彼現相識為因緣。即此共相，由內報增上緣力，感得如此苦樂不同。
述曰：如凡夫二乘於穢土中見阿彌陀佛，諸菩薩等於淨土中見阿彌陀佛。據此二說，報土則一向純淨，應土則有染有淨。故淨土論云：土有五種：一、純淨土，唯在佛果。二、淨穢土，謂淨多穢少，即八地已上。三、淨穢亭等土，謂從初地乃至七地。四、穢淨土，謂穢多淨少，即地前性地。五、雜穢土，謂未入性地。第五人見後一，不見前四；第四人見後二，不見前三；第三人見後三，不見前二；第二人見後四，不見前一。第一佛上下五土悉知悉見也。
述曰：具引經論，十說不同。或說一行而生淨土。如涅槃經云：有德國王覺德比丘為護法因緣，生不動國。又維摩經云：直心是菩薩淨土。菩薩成佛時，不諂眾生來生其國等。或說二行而生淨土。如梁攝論云：出世善法者，無分別智及後得智所生善根為出世善法名因，或用定慧為乘。或說三行而生淨土。如涅槃經云：思惟三三昧空，無作、無相而生淨土。又觀經云：令未來一切凡夫生極樂國，當修三業：一、孝養父母，事師不殺，修十善業。二、受三歸具足眾戒，不犯威儀。三、發菩提心，深信因果，讀誦大乘，勸進行者。如是三事是名淨業。或說四行而生淨土。如維摩經云：行四無量心是菩薩淨土。菩薩成佛時，慈悲喜捨眾生來生其國。或四攝法是菩薩淨土，謂布施、愛語、利益、同事是菩薩淨土。菩薩成佛時，解脫所攝眾生來生其國。或說五行而生淨土。如淨土論云：一者禮拜，二者讚歎，三者作願，四者觀察，五者迴向。或說六行而生淨土。如維摩經云：布施是菩薩淨土。菩薩成佛時，一切能捨眾生來生其國。乃至智慧是菩薩淨土。菩薩成佛時，一切智慧眾生來生其國等。或說七行而生淨土。如維摩經云：布以七淨華，浴此無垢人。一者戒淨，二者定淨，三者見淨，四者度疑淨，五者道非道淨，六者行淨，七者行斷智淨。前二是方便道，次三是見道，次一是修道，後一是無學道。由斯七淨得成四道。四道既成，故報居淨土也。或說八行而生淨土。如維摩經云：菩薩成就幾法，於此世界行無瘡疣，生于淨土？答云：成就八法生于淨土。一、饒益眾生而不望報，代於眾生受諸苦惱。二、所作功德盡以施之。三、等心眾生，謙下無礙。四、於諸菩薩觀之如佛。五、所未聞經，聞之不疑。六、不與聲聞而相違背。七、不嫉彼供，不高己利，而於其中調伏其心。八、常省己過，不訟彼短。恒以一心求諸功德。或說九行而生淨土。如無量壽經云：略說三輩廣說九品。具如經說。或說十行而生淨土。如維摩經云：十善是菩薩淨土。菩薩成佛時，命不中夭，大富梵行，所言誠諦，常以軟語，眷屬不離，善和諍訟，言必饒益，不嫉不恚，正見眾生來生其國。又彌勒發問經云：若欲樂生安養國者，當修十念即得往生。何等為十？一者、於一切眾生常生慈心。二者、於一切眾生不毀其行。若有毀者，終不往生。三者、於一切眾生深起悲心，除殘害心。四者、發護法心，不惜身命，於一切法不生誹謗。五者、於忍辱中生決定心。六者、深心清淨，不染利養。七者、發一切種智心，日日常念無有廢忘。八者、於一切眾生生尊重心，除憍慢心，謙下言說。九者、於諸談話不生染著心，近於覺意深起種種善根因緣，不生憒鬧散亂心。十者、常念觀佛，除去諸相。彌勒當知，如是十念一一次第相續而起，不生彼國，無有是處。或說：三十七品是菩薩淨土。菩薩成佛時，念處、正勤、神足、根力、覺道眾生來生其國。或如無量壽經云：發四十大願而生淨土。優波提舍論偈云：
觀彼世界相，勝過三界道。
究盡如虛空，廣大無邊際。
正道大慈悲，出世善根生。
淨光明滿足，如鏡日月輪。
述曰：若據實報淨土，要修出世無漏正因。與理行相成，方得往生。若是下品之人，本無正業，隨起一行，或臨終日十念雖成，唯生化土，未能見報。具述觀法，備在大小乘禪門十卷中說。
阿彌陀鼓音聲王陀羅尼經云：爾時世尊告諸比丘：西方安樂世界今現有佛，號阿彌陀。若有四眾能正受持彼佛名號，以此功德，臨欲終時，阿彌陀佛即與大眾往此人所，令其得見。見已尋生慶悅，倍增功德。以是因緣，所生之處永離胞胎穢欲之形，純處鮮妙寶蓮華中，自然化生。具六神通，光明赫奕。阿彌陀佛與聲聞俱，如來應供正遍知。其國號曰清泰，聖王所住。其城縱廣十千由旬，於中充滿剎利之種。阿彌陀佛父名月上轉輪聖王，其母名曰殊勝妙顏，子名月明。奉事弟子名無垢稱，智慧弟子名曰攬光，神足精勤弟子名曰大化。爾時魔王名曰無勝。有提婆達多名曰寂靜。
又無量壽經云：佛告彌勒：假使三千大千世界猛火，為念阿彌陀佛名故，要當於中直過，未足為難。
又華嚴經云：爾時心王菩薩摩訶薩告諸菩薩言：佛子，此娑婆世界釋迦牟尼佛剎一劫，於安樂世界阿彌陀佛剎為一日一夜。安樂世界一劫，於聖服幢世界金剛佛剎為一日一夜。聖服幢世界一劫，於不退轉音聲輪世界善樂光明清淨開敷佛剎為一日一夜。不退轉音聲輪世界一劫，於離垢世界法幢佛剎為一日一夜。離垢世界一劫，於善燈世界師子佛剎為一日一夜。善燈世界一劫，於善光明世界盧舍那藏佛剎為一日一夜。善光明世界一劫，於超出世界法光明清淨開敷蓮華佛剎為一日一夜。超出世界一劫，於莊嚴慧世界一切光明佛剎為一日一夜。莊嚴慧世界一劫，於鏡光明世界覺月佛為一日一夜。佛子，如是次第乃至百萬阿僧祇世界，最後世界一劫，於勝蓮華世界賢首佛剎為一日一夜。普賢菩薩等諸大菩薩充滿其中。
又阿彌陀佛經云：佛告諸比丘僧：是阿闍世王太子及五百長者子，却後無數劫，皆當作佛，如阿彌陀佛。佛言：是阿闍世王太子及五百長者子住菩薩道以來，無央數劫皆各供養四百億佛已，今復來供養我。阿闍世王太子及五百長者子等皆前世迦葉佛時為我作弟子，今皆復會，是共相值也。
宋江陵長沙寺沙門釋僧亮，志操剛烈，戒德堅淨。常結西方，願造丈六無量壽像。功用既巨，積年不辦。聞湘州錮溪山廟甚饒銅器，欲化導鬼神，取充成辦。遂詣州刺史張邵，告以事源，請船數艘，壯士百人。張曰：此廟靈驗，犯者輒斃。且蠻人守護，恐此難果。亮曰：福與君共，死則身當。張即給人船。未至一宿，神已預知。風震雲冥，鳥獸嗚呼。俄而亮到，霧歇日明。未至廟屋二十餘步，有兩銅鑊，各數百斛。見一大蛇長十餘丈，從鑊騰出，亘身斷道。從者百人，悉皆退散。亮乃整服而進，振錫告蛇曰：汝前世罪業，故受蟒身，不聞三寶，何由自拔！吾造丈六無量壽像，聞此饒銅，遠來相詣。幸可開路，使我得前。蛇乃舉頭看亮，引身而去。亮躬率人徒，輦取銅器。唯床頭唾壺可容四升，有蝘蜓長二尺有餘，跳躍出入，遂置不取。廟器重大，十不收一。唯勝小者，船滿而還。守廟之人，莫敢拒護。亮還都鑄像，以宋元嘉九年畢功。神表端嚴，威光煒曜。造像靈異，聲傳京師。宋文皇帝奉迎還都，以焰光未備，勅造金薄圓光。欲處安樂寺，僉以彭城之塔，號同本封，且顯居國門，送處像焉。至明帝之初，以舊邸為寺，請像移住，舊在湘宮大殿。
宋葛濟之，句容人，稚川後也。妻同郡紀氏，體貌閑雅，甚有婦德。濟之世事仙學，紀氏亦同，而心樂佛法，常存誠不替。元嘉十三年，方在機織，忽覺雲日開朗，空中清明。因投釋筐梭，仰望四表，見西方有如來真形及寶蓋幡幢，蔽映天漢。心獨喜曰：經說無量壽佛，即此者耶！便頭面作禮。濟之敬其如此，仍起就之。紀授濟手，指示佛所。濟亦登見半身及諸幡蓋。俄而隱沒。於是雲日鮮彩，五色燭曜。鄉比親族，頗亦覩見。兩三食頃，方稍除歇。自是村閭多歸法者。
宋尼慧木者，姓傅氏。十一出家，持小乘戒。居梁郡築弋村寺。始讀大品，日誦兩卷。師慧超甞建經堂，木往禮拜，輒見屋內東北隅有一沙門，金色黑衣，足不履地。木又於夜中臥而誦習，夢到西方，見一浴池，有芙蓉華，諸化生人列坐其中。有一大華，獨空無人。木欲登華，攀牽用力，不覺誦經，音響高大。木母謂其魘，驚起喚之。木母篤老，口無復齒。木常嚼哺飴母，為以過中不得淨潄，故年將立，不受大戒。母終亡後，木自除草開壇，請師受戒。忽於壇所見天地晃然，悉黃金色。仰望西南，見一天人，著襈衣，衣色赤黃，去木或近或遠，尋沒不見。凡見靈異，祕不語人。木兄出家，聞而欲知，乃誑誘之曰：汝為道積年，竟無所昭。比可養髮，當訪出門。木聞甚懼，謂當實然，乃粗言所見。唯靜稱尼聞其道德，稱往為狎。方便請問，乃為具說。木後與同等共禮無量壽佛，因伏地不起。咸謂得眠，蹴而問之，木竟不答。靜稱復獨苦求問，木云：當伏地之時，夢往安養國見佛，為說小品，已得四卷。因被蹴即覺，甚追恨之。木元嘉十四年。時已六十九。
宋魏世子者，梁郡人也。奉法精進，兒女遵修，唯婦迷閉，不信釋教。元嘉初。女年十四，病死七日而蘇，云：可安施高座，并無量壽經。世子即為具設經座。女先雖齋戒禮拜，而未甞看經，即昇座轉讀，聲句清利。下啟父言：兒死便往無量壽國，見父兄及己三人，池中已有芙蓉大華，後當化生。其中唯母獨無，不勝此苦，乃心故歸啟報。語竟復絕。母於是乃敬法云云。
宋沙門曇遠，廬江人也。父萬壽，御史中丞。遠奉法精至，持菩薩戒。年十八，元嘉九年，丁父艱，哀毀致招疾，殆將滅性。號踊之外，便歸心淨，土庶祈感應。遠時請僧常有數人，師僧含亦在焉。遠常向含悔懺宿業，恐有烦緣，終無感徹。僧含每獎厲，勸以莫怠。至十年二月十六日夜轉經竟，眾僧已眠，四更中忽自唱言：歌誦歌誦！僧含驚而問之。遠曰：見佛身黃金色，形狀大小如今行像。金光周身，浮焰丈餘。幡華翊從，充牣虛空。瓌妙麗極，事絕言稱。遠時住西廂中云：佛自西來，轉身西向，當佇而立，呼其速去。曇遠常日羸喘，示有氣息。此夕壯厲悅樂動容，便起淨手。含布香手中，并取園華，遙以散佛。母謂遠曰：汝今若去，不念吾耶？遠無所言，俄而頓臥。家既宿信，聞此靈異，既皆欣肅，不甚悲懼。遠至五更，忽然而終。宅中芬馨，數日乃歇。
梁京師正覺寺釋法悅，戒素沙門也。齊末初為僧主，止京師正覺寺，敦修福業，四部所歸。悅甞聞彭城宋王寺有丈八金像，乃宋車騎徐州刺史王仲德所造。光相之工，江右稱最。州境或應有災祟，及僧尼橫延釁戾，像則流汗。汗之多少，則禍患之濃淡也。宋泰始初。彭城北屬，郡虜共欲遷像，引至萬夫，竟不能致。齊初，率州數郡欲起義南附，亦驅逼眾僧，助守營塹。時虜帥蘭陵公攻陷此營，獲諸沙門。於是盡執二州道人，幽繫園裏，遣表偽臺，誣以助亂。像時流汗，舉殿皆濕。時偽梁王謙鎮在彭城，亦多少信向。親往像所，使人拭之，隨拭隨出，終莫能止。王乃燒香禮拜，至心誓曰：眾僧無罪，弟子自當營護，不使罹禍。若幽誠有感，願拭汗即止。於是自手拭之，隨拭即燥。王具表其事，諸僧見原。釋悅既欣覩靈異，誓願瞻禮，而關禁阻隔，莫由克遂。又昔宋明皇帝經造丈八金像，四鑄不成，於是改為丈四。悅乃與白馬寺沙門智靖率合同緣，欲改造丈八無量壽像，以申厥志。始鳩集金銅，屬齊末亂離，復致推斥。至梁初，方以事啟聞。降勅聽許，并助造光趺。材官工巧，隨用資給。以梁天鑒八年五月三日於小莊嚴寺營鑄，本量佛身四萬斤銅，融寫已竭，尚未至胸，百姓送銅，不可稱計，投諸鑪冶隨鑄，而摸內不滿，猶自如先。又馳啟聞，勅給功德銅三千斤。臺內始就量送，而像處已見羊車傳詔，載銅鑪側。於是飛囊銷融，一鑄便滿。甫爾之閒，人車俱失。比臺內銅出，方知向之所送，信實靈感。工匠喜踊，道俗稱讚。及至開摸量度，乃踊成丈九，而光相不差。又有大錢二枚，猶見在衣絛，竟不銷鑠。並莫測其然。尋昔量銅四萬，准用有餘。後益三千，計闕未滿。而祥瑞冥密，出自心圖。故知神理幽通，殆非人事。初像素既成，比丘道昭常夜中禮懺，忽見素所晃然洞明。詳視久之，乃知神光之異。鑄後三日，未及開摸。有禪師道度，高潔僧也。捨其七條袈裟，助費開頂。俄而遙見二僧跪開像髻，逼就觀之，倐然不見。時悅靖二僧，相次遷化，勅以像事委之定林僧祐。其年九月二十六日移像還光宅寺。是月不雨，頗有埃塵。及明將遷像，夜有輕雲遍上，微雨沾澤。僧祐經行像所，係念天氣，遙見像邊有光焰上下，如燈如燭，并聞推懺禮拜之聲。入戶詳視，揜然俱滅。防寺蔣孝孫亦所同見。是夜淮中賈客並聞大航舶下，催督治橋，有如數百人聲。將知靈器之重，豈人致焉。其後更鑄光趺，並有風香之瑞。自葱河以左，金像之最，唯此一耳。
隋時有阿彌陀佛五十菩薩像者，西域天竺之瑞像也。相傳云：昔天竺雞頭摩寺五通菩薩往安樂界，請阿彌陀佛：娑婆眾生願生淨土，無佛形像，願力莫由，請垂降許。佛言：汝且前去，尋當現彼。及菩薩還，其像已至。一佛五十菩薩各坐蓮華，在樹葉上。菩薩取葉，所在圖寫，流布遠近。漢明感夢，使往祈法，便獲迦葉摩騰等至雒陽。後騰姊子作沙門，持此瑞像。又達此國，所在圖之。未幾齎像西返，而此圖傳不甚流廣。魏晉已來年，載乃遠。又經滅法，經像漂除。此之瑞迹，殄將不見。隋文帝開教，有沙門明憲從高齊道長法師所得此一本。說其本起，與傳符焉。是以圖寫流布，遍於宇內。時有北齊畫工曹仲達者，本是曹國人。善於丹青，妙畵梵迹。傳摸西瑞，京邑所推。故今寺壁正陽皆其真範也。
隋江都安樂寺釋慧海，俗姓張氏，清河武城人也。善閑經論，然以淨土為業，專精致感。忽有齊州僧道銓齎無量壽像來云：是天竺雞頭摩寺五通菩薩乘空往彼安樂世界圖寫儀容。既冥會素情，深懷禮懺。乃覩神光炤爍，慶所希幸。於是摸寫懇苦，願生彼土，沒齒為念。以大業五年五月微患，至夜忽起，依常面西禮竟，跏趺而坐，至曉方逝，春秋六十有九。顏色怡和，儼如神在。道俗悲凉，竸申接足。花香如雨下，金寳若山頽，充委階墀，福慧力矣。
唐相州寒陵山寺釋道昂，未詳其氏，魏郡人也。履信標宗，風神清徹，獨懷異操，高尚世表。慧解夙成，殆非開悟。結志西方，願生安養。後知命極，預告有緣，至八月初當來取別。期月既臨，一無所患。問：齋時至未？景次昆吾，即昇高座，身含奇相，鑪發異香。援引四眾，受菩薩戒。詞理切要，聽者慚心。于時七眾圍繞，飡承遺味。昂舉目高視，乃見天眾繽紛，絃管繁會。中有清音，遠聽哀婉，天眾高亮，告於眾曰：兜率陀天樂音下迎。昂曰：天道乃是生死根本，由來非願。常祈心淨土，如何此誠不遂意耶？言訖便覩天樂上騰，須臾遠滅。便見西方香華伎樂充塞，如似團雲，飛涌而來，旋環頂上，舉眾皆見。昂曰：大眾好住。今西方靈相來迎，事須親往。言訖但見香鑪墜手，便於高座而終，卒于報應寺，春秋六十有九，即貞觀七年八月內也。道俗崩慟，觀者如山接。捧將殯殮。足下有普光堂等文字生焉。還送寒陵山，鑿窟處之，經春不壞，坐固如初。又登講之夜，時屬陰暗，素無燈燭。昂舉掌高示，便發異光，朗照堂宇。大眾覩瑞怪所從來。昂曰：此光手中恒有，何所怪乎！自非道會靈章，行符隣聖者，何能現斯嘉應者哉。
唐西京淨影寺釋善胄，瀛州人也。善通經論，涅槃偏長。席談機悟，國中第一。行年七十有一，初患篤，臨終語門人曰：吾一生正信存心，於佛理教無心輕略，不慮淨土不生。即令拂拭房宇，燒香嚴待。病來多日，委臥不起。忽爾自坐合掌，語侍人曰：安置世尊令坐。口云：世尊來也！胄今懺悔慚愧。如是良久曰：世尊去矣。低身似送，因臥曰：向者阿彌陀佛來，汝等不見耶？不久吾當去耳。語頃便卒。
惟大覺世雄，隨機利物。巧施現權之教，以救將來之急。時經末代，命同風燭。逐要利生，無過見佛。以釋尊遺囑：於我法中所修行者，並付慈氏，令悟聖果。大聖殷勤，理固無妄。一念相值，終隔四流。結妙願於華林，感慈顏於兜率。能扣冥機，雲龍相會。故上生經云：是諸人等，皆於法中種諸善根，釋迦牟尼佛遣來付我。觀此一言，實固可祈。自晉代之末，始傳斯經。暨乎宋明肇興茲會，起千尺之尊儀，摸萬仞之道樹。設供上林，鱗集大眾。於是四部欣躍，虔誠弘化。每歲良辰，三會無缺。自齊代馭曆，法緣增廣。文宣德教，彌綸斯業。從此已來，大會罕集，行者希簡。設有修學，安心無法。今錄諸經，依之修行。冀通八正，則芬列於紫宮；化流十善，則暉煥於兜率。功被下生，澤均初會也。
述曰：若是居家白衣未受戒者，先受翻邪三歸，日別六時，隨時便受。顯歸三寶，自誓不迴，必得上生。若出家五眾已受得戒，但依修行，不須別受。若無戒行，追空念善，亦不得生。故智度論云：我某甲盡形壽，歸依佛，歸依法，歸依僧。。我某甲盡形壽歸依佛竟，歸依法竟，歸依僧竟。。又處胎經：佛告彌勒偈云：
汝所三會人，是吾先所化。
九十六億人，受吾五戒者。
次是三歸人，九十二億者。
一稱南無佛，皆得成佛道。
述曰：廣明三歸功力，具如敬福論三卷說。既受得三歸，次須受十善戒法。若不行十善，定不得上生。應具修威儀，至一出家人前，誡勗己，一心至誠懺悔。然後受云：我某甲盡形壽於一切有情上，下不簡凡聖，不起殺心。乃至第十，我某甲盡形壽於一切有情上，下不簡凡聖，不起邪見。我某甲盡形壽於一切有情上，下不簡凡聖，不起殺心竟。乃至第十，我某甲盡形壽於一切有情上，下不簡凡聖，不起邪見竟。。此之十善禁防身三過：殺、盜、婬；口四過：妄言、綺語、兩舌、惡口；意三過：謂貪、瞋、邪見。此之十種是眾善之根本。止則是持，作便是犯。犯是十惡之本，亦是萬禍之殃。
如菩薩本行經云：正使化無數億計人成辟支佛，若有人百歲四事供養，功德甚多，不如有人以歡喜心一四句偈讚歎如來功德無量。又如善戒經云：以四天下寶供養於佛，又以重心讚歎如來，是二福德等無差別。又大悲經云：一稱南無佛名者，以是善根入涅槃界，不可盡也。又若能至誠心念佛功德，乃至一華散於空中，於未來世諸天梵王，其福不盡。以其不盡，終至涅槃。又涅槃經：迦葉以偈讚佛言：
大悲愍眾生，故令我歸依。
善拔眾毒箭，故稱大醫王。
世醫所療治，雖差還復生。
如來所治者，畢竟不復發。
世尊甘露藥，以施諸眾生。
眾生既服已，不死亦不生。
如來今為我，演說大涅槃。
眾生聞祕藏，即得不生滅。
又大方等陀羅尼經：爾時華聚菩薩即讚佛言：
世尊身色如金山，猶如日光照世間，
能拔一切諸苦惱，我今稽首大法王。
世主法王甚希有，如是妙法復過是，
難見難聞亦難遇，若有覩者成正覺。
爾時阿須倫以偈讚佛：
世尊面目如日月，能滅一切諸黑闇。
今復拔濟於我等，我等歸命天中尊。
文殊師利問經：文殊說偈歎佛云：
我禮一切佛，調御無等雙，
丈六真法身，亦禮於佛塔。
生處得道處，法輪涅槃處，
行住坐臥處，一切皆悉禮。
諸佛不思議，妙法亦如是。
能信及果執，亦不可思議。
能以此祇夜，讚歎如來者，
於千萬億劫，不墮諸惡趣。
佛言：文殊，善哉！善哉！如來不可思議。即說偈言：
佛生甘蔗姓，滅已更不生。
若人歸依佛，不畏地獄苦。
又華嚴經偈云：
寧受一切苦，得聞佛音聲，
不受一切樂，而不聞佛名。
所以無量劫，受此諸苦惱。
流轉生死中，不聞佛名故。
又彌勒菩薩所問本願經云：佛告阿難：彌勒不獨以偈讚我，乃往過世十無央數劫，爾時有佛，號焰光響作王如來。所有梵志長者，名曰賢行，於此佛所已得不起法忍。爾時梵志賢行者，今彌勒菩薩是。阿難白佛言：彌勒得法忍久遠乃爾，何以不速逮無上正真之道，成最正覺耶？佛語阿難，菩薩以四事法不取正覺。何等為四？一、淨國土，二、護國土，三、淨一切，四、護一切。是為四事。彌勒本求佛時，以是四事故，不取佛。佛語阿難：我本求佛時，亦有此四。然彌勒發意先我之前四十二劫，我於其後乃發道意。於此賢劫，以大精進超越九劫，得於無上正真之道，致最正覺。佛告阿難：我以十事致最正覺。何等為十？一、所有一切無所愛惜，二、妻妾，三、兒子，四、頭目，五、手足，六、國土，七、珍寶財物，八、髓腦，九、血肉，十、不惜身命。我以十事疾得佛道。又大悲經云：佛告阿難：汝觀如來在路行時，能令大地高處令下，下處令高，高下諸處悉得平正。如來過後，地輒還復。一切樹林傾側向佛，樹神現身，低頭禮拜，如來過後，樹輒還復。一切丘陵坑坎屏廁臭穢叢林瓦礫皆悉掃除，平正清淨，馨香芬烈，眾華布地。如來足履蹈上而過，無情諸物尚皆傾側，何況有情而不加敬！何以故？我本修行菩薩行時，於一切人所無不傾側謙下禮敬。以是善業得成佛已，有情無情如來行時無不傾側低頭禮拜。我本曾以清淨微妙稱意資產，至心自手施諸眾生。以是業報，如來行時，大地平正，掃灑清淨，又無瓦礫。我於無量諸賢聖所在路行時，曾與掃治道路，泥治房舍。我以平等心無高下掃治令淨，於一切時常求菩提利益眾生。以是善根，若佛如來在在處處行來路首，自然清淨，地平如掌。乃至須彌山王高八萬四千由旬，在大海中亦深爾許，及鐵圍山高十六萬八千由旬，亦是金剛堅固，佛涅槃時無不傾側低頭禮敬。若欲遠避不傾側者，亦無是處。
由歎如來故，乃至舍利弗從他聞歎佛偈，亦得道果。故普曜經：安陸比丘以偈報舍利弗言：
吾師天中天，三界無極尊，
相好身丈六，神通猶虛空。
華熏去五陰，拔十二根本，
不貪天世位，心淨開法門。
時舍利弗欣然大悅，如冥覩明，口言：善哉！昔來抱疑。又吾好學，八歲從師，至年十六，靡不周綜。行遍天下，十六大國，自謂已達。今乃聞異無上正真，得吾本願。由如來過去心淨離著不害眾生故，所行之處脚足不污，蟲蟻不損。故處處經云：佛不著履有三因緣：一、使行者少欲，二、現足下輪，三、令人見之歡喜。佛行足去地四寸有三因緣：一、見地有蟲蟻故，二、地有生草故，三、現神足故。亦欲令人意止。佛行地高下皆平有三因緣：一、本行四等心，欲令一切安隱。地在水上，水中有神蟲蛾，一切值佛足下皆安隱，同心立意。是故卑者為高，高者為卑。二、諸天鬼神行福，為佛除地故，高下為平。三、佛為菩薩時，通利道徑橋梁度人故，從是得福，故高下正平，欲令人意亦爾。
又智度論云：世尊身好細薄皮相，塵土不著，身如蓮華葉，不受塵水。若菩薩在乾土山中經行，土不著足。隨嵐風來吹破土山，令散為塵，乃至一塵不著佛身。若菩薩舉食著口中，是時咽喉邊兩處流注甘露，和合諸味。是味清淨，故名味中得上味。
又增一阿含經云：無恭敬心於佛者，當生龍蛇中。以過去從中來，今猶無敬多睡癡也。又四分律說偈云：
有敬長老者，是人能護法。
現世得名譽，將來生善道。
讚彌勒四禮文。
至心歸命禮，當來彌勒佛。
諸佛同證無為體，真如理實本無緣。
為誘諸天現兜率，其猶幻士出眾形。
元無人馬迷將有，達者知幻未曾然。
佛身本淨皆如是，愚夫不了謂同凡。
知佛無來見真佛，於茲必得永長歡。
故我頂禮彌勒佛，唯願慈尊度有情。
願共諸眾生上生兜率天，奉見彌勒佛。
至心歸命禮，當來彌勒佛。
佛有難思自在力，能以多剎內塵中。
況今現處兜率殿，師子床上結跏坐。
身如檀金更無比，相好寶色曜光暉。
神通菩薩皆無量，助佛揚化救含靈。
眾生但能至心禮，無始罪業定不生。
故我頂禮彌勒佛，唯願慈尊度有情。
願共諸眾生上生兜率天，奉見彌勒佛。
至心歸命禮，當來彌勒佛。
慈尊寶冠多化佛，其量超過數百千。
此土他方菩薩會，廣現神變寶窓中。
佛身白毫光八萬，常說不退法輪因。
眾生但能修福業，屈伸臂頃值慈尊。
河沙諸佛由斯現，況我本師釋迦文。
故我頂禮彌勒佛，唯願慈尊度有情。
願共諸眾生上生兜率天，奉見彌勒佛。
至心歸命禮，當來彌勒佛。
諸佛常居清淨剎，受用報體量無窮。
凡夫肉眼未曾識，為現千尺一金軀。
眾生視之無厭足，令知業果現閻浮。
但能聽經勤誦法，逍遙定往兜率宮。
三塗於茲必永絕，將來同證一法身。
故我頂禮彌勒佛，唯願慈尊度有情。
願共諸眾生上生兜率天，奉見彌勒佛。
如未曾有經云：下品十善，謂一念頃。中品十善，謂一食頃。上品十善，謂從旦至午。於此時中心念十善，止於十惡，亦得往生。故野干心念十善，七日不食，生兜率天。又上生經云：我滅度後，四眾八部欲生第四天，當於一日至第七日繫念彼天，持佛禁戒，思念十善，行十善道。以此功德廻向願生彌勒佛前，隨念往生。又上生經云：若有禮敬彌勒佛者，除却百億劫生死之罪。乃至來世龍華樹下，亦得見佛。又云：我滅度後，四眾八部，聞名禮拜，命終往生兜率天中。若有男女犯諸禁戒，造眾惡業，聞是菩薩大悲名字，五體投地，誠心懺悔，一切惡業速得清淨。若有歸依彌勒菩薩，當知是人得不退轉。彌勒成佛，見佛光明，即得受記。又上生經云：佛滅度後，若有精勤修諸功德，威儀不缺，掃塔塗地，華香供養，行諸三昧，讀誦經典。如是人等雖不斷結，如得六通，應當繫念念佛形像，稱彌勒名。若一念頃，受八戒齋，修諸淨業，命終之時，即得往生兜率天上蓮華臺中，應時見佛白毫相光，超越九十億劫生死之罪。隨其宿緣為說妙法，令得不退。又增一經云：眾生三業造惡，臨終憶念如來功德者，必離惡道趣，得生天上。正使極惡之人，以念佛故，亦得生天。又大集經云：若修慈者，當捨身命時，見十方佛手摩其頂。蒙手觸故，心安快樂，尋得往生清淨佛土。又普賢觀經云：若有晝夜六時，禮十方佛，誦大乘經，思第一義甚深空法，於一彈指頃除百萬億那由他恒河沙劫生死之罪。行此法者，真是佛子，從諸佛生，十方諸佛及諸菩薩為其和上。是名具足菩薩戒。有不須羯磨，自然成就，應受一切人天供養。又法華經云：若有人受持讀誦正憶念，解其義趣，是人命終為千佛授手，令不恐怖不墮惡道，即往兜率天上彌勒菩薩所。彌勒菩薩有三十二相，大菩薩眾所共圍繞，有百千萬億天女眷屬而於中生。有如是等功德利益，是故智者應當一心自書，若使人書，受持讀誦，正憶念，如說修行。又智度論云：若善男子能行是深般若波羅蜜者，當知是人人道中來，或兜率天來。所以者何？三惡道中罪苦多故，不得行深般若。欲界諸天著淨妙五欲，心則狂惑，故不能行。色界天等深著禪定味，故不能行。無色界天無形故，故不能行。以兜率天上常有一生補處菩薩，彼中諸天常聞說般若。五欲雖多，法力勝故，是故說二處勝。若從他佛國來生此間，斯則轉勝也。
又處處經云：佛言：彌勒不來下有四因緣：一、有時福應彼間。二、是此間人麁無能受經者。三、功德未滿。四、世間有能說經者，故彌勒不下。若當來下餘有五十億七千六十萬歲，彌勒時人眼皆見四千里。由本十種因緣得：一、不掩人眼明，二、不損人，三、不覆人眼，四、不藏人善，五、不視殺，六、不視盜，七、不視婬，八、不視陰私及人短，九、諸惡事不視，十、然燈於佛寺。
又佛說彌勒來時經云：佛言：彌勒佛欲來出時，閻浮利內地山樹草木皆焦盡。於今閻浮利地周匝六十萬里。彌勒出時，閻浮利地東西長四十萬里，南北廣三十二萬里，地生五菓。四海之內無山陵嵠谷，地平如砥。樹木長大，人少三毒，民多聚落，城名氾羅那夷。有一婆羅門名須凡，當為彌勒作父，母名摩訶越題，彌勒當為作子，相好具足，身長十六丈。生墮城地，目徹視萬里內，頭中日光照四千里。彌勒得道為佛時，於龍華樹下坐，樹高四十里，廣亦四十里。用四月八日明星出時得道。彌勒佛却後六十億殘六十萬歲當來下。
王玄策西國行傳云：唐顯慶二年，勅使王玄策等往西國送佛袈裟，至泥婆羅國西南，至頗羅度來村東坎下，有一水火池。若將家火照之，其水上即有火焰於水中出。欲滅以水沃之，其焰轉熾。漢使等曾於中架一釜，煮飯熟。使問彼國王，國王答使人云：曾經以杖刺著一金匱，令人挽出，一挽一深。相傳云：此是彌勒佛當來成道天冠金，火龍防守之。此池火乃是火龍火也。
又智度論云：彌勒菩薩為白衣時，師名婆跋犁。有三種相：一、眉間白毫相，二、舌覆面相，三、陰藏相。如是等非是菩薩時，亦皆有此相也。
又新婆沙論云：曾聞尊者大迦葉波入王舍城最後乞食，食已未久，登雞足山。山有三峯，如仰雞足。尊者入中，結跏趺坐，作誠言曰：願我此身并納鉢杖，久住不壞。乃至經於五十七俱胝六十百千歲，慈氏如來應正等覺出現世時，施作佛事。發此願已，尋般涅槃。時彼三峯便合成一，掩蔽尊者儼然而住，及慈氏佛出現世時，將無量人天至此山上，告諸眾曰：汝等欲見釋迦牟尼佛杜多功德弟子眾中第一大弟子迦葉波不？舉眾咸曰：我等欲見。慈氏如來即以右手撫雞足山頂。應時峯坼，還為三分。時迦葉波將磨納鉢杖從中而出，上昇虛空。無量天人覩斯神變，歎未曾有，其心調柔。慈氏世尊如應說法，皆得見諦。若無留化，如此之事，云何有耶？有說：有留化事。問若爾世尊何故不留化身，至涅般後住持說法？答：所應作者已究竟故。謂佛所應度，皆已度訖。所未度者，聖弟子度之。有說：無留化事。問：若爾迦葉波事云何得有？答：諸信敬天神所任持故。有說：迦葉波爾時未般涅槃，慈氏佛時方取滅度，此不應理。寧可說無，不說彼默然多時虛住。如是說者，有留化事，是故大迦葉波已入涅槃。
惟凡夫力弱，習惡來多。以住娑婆，其心怯弱。初學是法，恐畏退敗，常發大願，扶持此行。乃至命終，心無障惱，隨種善根。願共含識，自在往生彌勒內眾，得至佛前，隨念修學，證不退轉。不願往生於外眾中，恐著五欲，不得解脫。故智度論云：有人修少福業，聞有福處，常願往生。及至命終，各生其中。又大莊嚴論云：佛國事大，獨行功德不能成就，要須願力。如牛雖力挽車，要須御者，能有所至。淨佛國土由願引成。以願力故，福德增長，不失不壞，常見佛故。又如十住論云：若人發心求佛，不休不息。有人以指舉大千世界在空却住，不足為難。若發願言：我當作佛，是人希有。何以故？世人心劣，無大志故。又發菩提心論：有十大願，常悉修行：一者，願我先世及以今身所種善根，施與一切眾生，迴向佛道。令我此願念念增長，世世所生，終不忘失，常為陀羅尼之所守護。二者，願我以此善根生處值佛，常得供養，不生無佛國中。三者，願我常近諸佛，隨侍左右，如影隨形。四者，願我既得親近，為我說法，成就五通。五者，願我通達世諦，假名流布，解第一義，得正法智。六者，願我以無厭心為眾生說，示教利喜，皆令開解。七者，願我以佛神力，遍至十方一切世界，供養諸佛，聽受正法，廣攝眾生。八者，願我隨順清淨法輪，一切眾生聽我法者，聞我名者，即得捨離一切煩惱。九者，願我隨逐眾生，將護與樂，捨身命財，荷負正法，除無利益。十者，願我雖行正法，心無所行，亦無不行。為化眾生，不捨正願。願我以此十大誓願，遍眾生界，攝受一切河沙諸願。若眾生界有盡，我願乃盡。然眾生界不可盡故，我此大願亦不可盡。廣度眾生無邊法界，所修善根皆悉迴向無上正覺。生彌勒佛前，聞清淨法，悟無生忍。但行住坐臥一生已來，所修善根並共法界眾生，迴向彌勒佛前，速成不退。玄奘法師云：西方道俗並作彌勒業，為同欲界，其行易成。大小乘師皆許此法。彌陀淨土，恐凡鄙穢，修行難成。如舊經論，十地已上菩薩，隨分見報佛淨土。依新論意，三地菩薩始可得見報佛淨土。豈容下品凡夫，即得往生。此是別時之意，未可為定。所以西方大乘許，小乘不許。故法師一生已來，常作彌勒業。臨命終時，發願上生，見彌勒佛。請大眾同時說偈云：
應正等覺，願與含識，速奉慈顏。
所居內眾，願捨命已，必生其中。
夫最勝之相，妙出無等。非直光儀莫寫，固亦形好不傳。夫以世俗之指爪而匠法身之圓極，算數譬喻，豈我萬一。自泥洹以來，久踰千祀。西方像製，流式中夏。雖依經鎔鑄，各務髣髴。名士奇匠，競心展力。而精分密數，未有殊絕。晉世有譙國戴逵，字安道者，風清概遠，肥遯舊吳。宅性居理，游心釋教。且機思通贍，巧擬造化。思所以影響法相，咫尺應身。乃作無量壽挾侍菩薩，研思致妙，精銳定製。潛於帷中密聽眾論。所聞褒貶，輒加詳改。覈准度於毫芒，審光色於濃淡。其和墨點彩，刻形鏤法，雖周人盡策之微，宋客象楮之妙，不能踰也。委心積慮，三年方成。振代迄今，所未曾有。凡在瞻仰，有若至真。俄而迎像入山陰之靈寶寺。道俗觀者，皆發菩提心。高平郗超聞而禮覲，遂撮香而誓曰：若使有常，復覩聖顏。如其無常，願會彌勒。既而手中之香，勃焉自然。芳煙直上，其氣聯雲。餘熏葳蕤，溢於衢路。凡預聞見，皆心喜遍身。宋臨川康王撰宣驗記，亦載其顯瑞。戴公居去靈寶寺百餘步。戴甞中夜而起，見寺上有光，其明甚熾，謂是燔火，狼狽往起。隣曲知者，咸競駿奔至。而寺門靜閉，迺像放光。明旦眾聞扣門，方起共觀，咸覩佛堂暉焰，洞照于天。莫不整躬虔禮，歎覺化之無方也。宋文帝迎像供養，常在後堂。齊高帝起正覺寺，欲以勝妙靈像鎮撫法殿，乃奉移此像。舊在正覺寺。逵又造行像五軀，積慮十年。像舊在瓦官寺。逵弟二子顒，字仲若，素韻淵澹，雅好丘園。既負荷幽貞，亦繼志才巧。逵每製像，常共參慮。濟陽江夷少與顒友，夷甞託顒造觀世音像。致力罄思，欲令盡美，而相好不圓，積年無成。後夢有人告之曰：江夷於觀世音無緣，可改為彌勒菩薩。戴即停手，馳書報江。信未及發，而江書已至，俱於此夕感夢，語事符同。戴喜於神應，即改為彌勒。於是觸手成妙，初不稽思。光顏圓滿，俄爾而成。有識讚仰，咸悟因緣之匪差。此像舊在會稽龍華寺。尋二戴像製，歷代獨步。其所造甚多，並散在諸寺，難悉詳錄。
晉長安五級寺有釋道安，姓衛氏，常山扶柳人也。形雖不逮於人，而聰俊罕儔。七歲讀書，再覽能誦。年至十三出家，日誦萬言，不差一字。師敬異之，為受具戒，恣其游學。至鄴入中寺，遇佛圖澄。澄見而嗟，與語終日。因事澄為師。澄講安覆，疑難鋒起。安挫銳解紛，行有餘力。時人語曰：漆道人，驚四隣。安後避地，南投襄陽，與弟子釋慧遠等四百餘人度江，夜行值雷雨，乘電光而進。前行得入一家，見門裏有一馬㭿，中間懸一馬兜，可容一斛。安呼林伯升。主人驚出，果姓林，名伯升。謂是神人，厚相奉椄。既而弟子問：何以知其姓字？安曰：兩木為林，兜容百升也。既至襄陽，有一外國銅像，形製古異，時眾不甚恭重。安曰：像形相致佳，但髻形未稱。令弟子鑪冶其髻，既而光焰煥炳，曜滿一堂。詳視髻中，見一舍利，眾咸愧服。安曰：像既靈異，不煩復冶。乃止。識者咸謂安知有舍利，故出以示眾。時襄陽習鑿齒，鋒辯天逸，籠罩當時。其先籍安高名；早以致書通好：承應真履正，明白內融，慈訓兼照，道俗齊蔭。自大教東流四百餘年，雖蕃王居士時有奉者，而真丹宿訓，先行上世。道運時遷，俗未僉悟。自頃道業之隆，盛無以匹。所謂月光將出，靈鉢應降。法師任當洪範，化洽無幽，此方諸僧，咸有思慕。若塵靈東徂，摩尼迴曜。一躡七寶之座，暫現明哲之燈。雨甘露於豐草，植栴檀於江湄。則如來之教，復崇於今日，玄波溢瀁，重蕩於代矣。文多不悉載。及聞安至止，即往修造。既坐稱言：四海習鑿齒。安曰：彌天釋道安。時人以為名答。安常注諸經，恐不合理，乃誓曰：若所說不甚遠理，願見瑞相。乃夢見梵道人，頭白眉毛長，語安云：君所注經，殊合道理。我不得入泥洹，住在西域，當相助弘通，可時時設食。後十誦律至，遠公乃知和上所夢，賓頭盧也。於是立座飯之，處處成則。安既德為物宗，學兼三藏。所制僧尼軌範，佛法憲章，條為三例：一曰行香定座上經上講之法，二曰常日六時行道飲食唱時法，三曰布薩差使悔過等法。天下寺舍，遂則而從之。安每與弟子法遇等於彌勒像前立誓，願生兜率。後至秦建元二十一年正月二十七日，忽有異僧，形甚庸陋，來寺寄宿。寺房既窄，處之講堂。時維那直殿，夜見此僧從窓隙出入，遽以白安。安驚起禮訊，問其來意，答云：相為而來。安曰：自惟罪深，詎可度脫。彼答云：甚可度耳。然須臾浴聖僧，情願必果。具示浴法。安請問來生所生之處。彼乃以手虛撥天之西北，即見雲開，備都兜率妙勝之報。爾夕，大眾數十人悉皆同見。安後營浴具，見有非常小兒，伴侶數十，來入寺戲。須臾就浴，果是聖應也。至其年二月八日，忽告眾曰：吾當去矣。是日齋畢，無疾而卒，葬城內五級寺中。是歲晉太元十年也。年七十二。安未終之前，每先聞羅什在西國，思共講析。每勸堅取之。什亦遠聞安風，謂是東方聖人，常遙而禮之。初安生而便左臂有一皮，廣寸許著臂，將可得上下之，唯不得出手。時人謂之為印手菩薩。安既終後十六年，什公方至。什恨不相見，悲恨無極。安既篤好經典，志在宣法。所請外國沙門僧伽提婆、曇摩難提，及僧伽跋澄等，譯出眾經百餘萬言。常與沙門法和詮定音字，詳覈文旨。新出眾經，於是獲正。孫綽為名德沙門論目云：釋道安博物多通，才經名理。又為之贊曰：
物有廣贍，人固多宰。淵淵釋安，專能兼倍。飛聲汧隴，馳名淮海。形雖革化，猶若常在。有別記云：河北別有竺道安，與釋道安齊名，謂習鑿齒致書於竺道安。道安本隨師姓竺，後改為釋。世見其二姓，因謂為兩人，謬矣。。
宋尼釋慧玉，長安人也。行業勤修，經戒通備。甞於長安薛尚書寺見紅白光，十餘日中。至四月八日，六重寺沙門來游此寺，於光處得彌勒金像，高一尺餘。慧玉後南渡樊郢，住江陵靈收寺。元嘉十四年十月，夜見寺東樹有紫光爛起，暉映一林。以告同學妙光等，而悉弗之見也。二十餘日，玉常見焉。後寺主釋法弘將於樹下營築禪基，仰首條間，得金坐像。亦高尺許云。。
梁剡石城山有釋僧護，本會稽剡人也。少出家，便剋意苦，戒行嚴淨。後居剡石城山隱岳寺。寺北有青壁，直上數十餘丈，當中央有如佛焰光之形。上有叢樹，曲幹垂蔭覆。護每經行至壁所，輒見光明煥炳，聞絃管歌讚之聲。於是擎鑪發誓，願博山鐫造十丈石佛，以敬擬彌勒千尺之容，使凡厥有緣，同覩三會。以齊建武中招結道俗，初就彫剪。疏鑿逾年，僅成面璞。頃之，護遘疾而亡。臨終誓曰：吾之所造，本不期一生成辨。第二身中，其願剋果。後有沙門僧淑，纂襲遺功，而資力莫由，未獲成遂。至梁天監六年，有始豐令吳郡陸咸罷邑還國，夜宿剡溪。值風雨晦冥，咸皆危懼假寐，忽夢見三道人來告云：若誠信堅正，自然安隱。有建安殿下感患未瘳，若能治剡縣僧護所造石像得成就者，必獲平愈。冥理非虛，宜相開發也。咸還都經年，稍忘前夢。後出門乃見一僧云：聽講寄宿。自言：去歲剡溪所囑建安王事，猶憶此不？咸當時懼然答云：不憶。道人笑曰：宜更思之。仍即辭去。咸寤其非凡，乃倒屣諮訪，追及百步，忽然不見。咸豁爾意解，具憶前夢，乃剡溪所見第三僧也。咸即馳啟建安王，王即以上聞。勅遣僧祐律師專任像事。王乃深信益加，喜踊充遍，抽捨金貝，誓取成畢。初僧祐未至一日，寺僧慧逞夢見黑衣大神，翼從甚壯，立于龕所，商略分數。至明旦初祐律師至，其神應若此。初僧護所創，鑿龕過淺，乃鏟入五丈，更施頂髻。及身相剋成，鎣磨將畢。夜中忽當萬字處，色赤而隆起。今像胸萬字處，猶不施金薄，而赤色存焉。像以天監十二年春就功，至十五年春竟。坐軀高五丈，立形十丈。龕前架三層臺。又造門閣殿堂，并立眾基業，以充供養。其四遠士庶，並提挾香華，萬里來集。供施往還，軌迹填委。自像成之後，建安王所苦消瘳。王後改封，今之南平是也。
隋西京大禪定道場釋靈幹，俗姓李氏，金城狄道人也。志節恭勤，常修淨業。依華嚴經作蓮華藏世界海觀，及作彌勒天宮觀。至開皇十七年遇疾暴悶，唯心不冷，未敢藏殯。後醒述云：初見兩人手把文書，戶前而立曰：官須見師。俛仰之間，乃與俱往。狀如乘空，足無所涉。到一大園，七寶樹林，端嚴如畫。二人送達，便辭而退。幹獨入園，東西極目，但見林地山池，無非珍寶，焜煌亂目，不得正視。樹下花座或有人坐，或無坐者。忽聞人喚云：靈幹，汝來此耶！尋聲就之，乃慧遠法師也。禮訊問曰：此為何所？答曰：是兜率陀天。吾與僧休同生於此，次吾南坐上者，是休法師也。遠與休形，並非本身，頂戴天冠，衣以朱紫，光煒絕世。但語聲似舊，依然可識。又謂幹曰：汝與我諸弟子後皆生此矣。因得覺悟，重增故業，端然觀行，絕交人物。至大業三年，禪定初成，勅召為道場上座。僧徒一盛，匡救有敘。至於八年，於本房內所患漸重。將欲終卒，目精上視，不與人對。久之乃垂顏如常日。沙門童真問疾，因見是相。幹謂真曰：向見青衣童子二人來召，相逐而去，至兜率天城外，未得入宮。若翹足舉望，則見城中寶樹華蓋，若平立即無所見也。傍侍疾者：向舉目者是其相矣。真曰：若即住彼，大遂本願。幹曰：天樂非久，終墜輪迴。華嚴藏海是所圖也。不久氣絕，須臾復。童真問：何所見耶？幹曰：見大水遍滿，華如車輪，幹坐其上，所願足矣。尋爾便卒。以大業八年正月二十九日卒於本寺，春秋七十有八。
唐西京淨影寺釋善胄，俗姓淮氏，瀛州人也。通敏易悟，極閑談激，機辯為心，美譽聞徹。於仁壽末年奉勅置塔，送舍利于梓州牛頭山華林寺。嚴輿將達，感猪八頭，突到輿下。從行至館，驅逐乃走，還來如故。漸至城治，黑蜂四枚，形甚壯偉，隨輿旋繞數匝便去。既至州館，夜放大光，明徹屋上，如火焰發，食頃方滅。又掘塔基，入深丈餘，正當函處，得古甆瓶，無蓋有水，清澄香美，乃用盛於函內。寺九層浮圖，從西南角第二級放光，上照相輪，如五石甕，黃赤如火，良久方隱。又堂內彌勒佛亦放眉間紫光，并二菩薩亦放赤光，通照寺院，前後七度。眾人同見，除不來者。武德三年八月內終於本寺，春秋七十有一。
宋路昭太后，大明四年造普賢菩薩乘寶輿白象，安於中興禪房，因設講于寺。其年十月八日齋畢解坐，會僧二百人。于時寺宇始構，帝甚留心，輦蹕臨幸，旬必數四。僧徒勤整，禁衛嚴肅。爾日僧名有定，就席久之，忽有一僧豫于座次，風貌秀舉，闔堂驚矚。齋主與語，往還百餘言，忽不復見。列筵同覩，識其神人矣。
宋大明年中有寺統法師名道溫，居在秣陵縣。既見皇太后叡鑒沖明，聖符幽洽。滌思淨場，研襟至境。固以聲藻震中，事靈梵表。迺創思鎔斵，抽寫神華，模造普賢來儀盛像。寶傾宙珍，妙盡天飾。所設講齋訖，今月八日，嚫會有限，名簿素定。引次就席，數無盈減。轉經將半，景及昆吾，忽覩異僧，豫于座內，容止端嚴，氣貌秀發。舉眾矚目，莫有識者。齋主問曰：上人何名？答曰：名慧明。問：住何寺？答云：來自天安。言對之間，儵然不見。闔堂驚魂，遍筵肅慮。以為明祥所賁，幽應攸闡。紫山可覿，華臺不遠。蓋聞至誠所感，還景移緯；澄心所殉，發石開泉。況帝德涵運，皇功懋洽，仁洞乾遐，理暢冥外。故上王盛士，剋表大明之朝；勸發妙身，躬見龍飛之室。意若曰：陛下慧燭海縣，明華日月。故以慧明為人名。繼天興祚，式垂無疆，故以天安為寺。稱神基彌遠，道政方凝；九服識泰，萬彙齊悅。謹列言屬縣，以詮天休。
宋沙門釋道璟，扶風好畤人也。本姓馬氏。學業淳粹，弱齡有聲。元嘉二年九月在雒陽為人作普賢齋，道俗四十許人，已經七日。正就中食，忽有一人袴褶乘馬，入至堂前，下馬禮佛。璟謂常人，不加禮異。此人登馬揮鞭，忽失所在。便見赤光赫然竟天，良久而滅。後三年十二月在白衣家復作普賢齋，將竟之日，有二沙門容服如凡，直來禮佛。眾中謂是常僧，不甚尊仰。聊問：何居？答曰：住在前村。時眾白衣有張道覺其有異，至心禮拜。沙門出門行可數十步。忽有飛塵直上衝天。追目此僧，不復知所。璟以七年與同學來游京師，時司空何尚之始構南㵎精舍，璟寓居焉。夜中忽見四人乘一新車，從四傳教，來在屋內，呼與共載。道璟驚其夜至，疑而未言。因眼闇不覺昇車，俄而至郡後沈橋。見一貴人，著𢂿被箋布，單衣，坐床纛繖形似華蓋。鹵簿從衛可數百人，悉服黃衣。見璟驚曰：行般舟道人精心遠詣，旨欲知其處耳！何故將來？即遣人引送璟還，至精舍門外，失所送人。門閉如故，扣喚久之，寺內諸僧咸驚相報告，開門內之。視所住房戶，猶故關之。
齋上定林寺有釋普明，姓張，臨渭人。少出家。稟性清純，蔬食布衣，以懺誦為業。誦法華維摩二經。及諷誦之時，有別衣別座，未甞穢雜。每至勸發品，輒見普賢乘象立在其前。誦維摩經，亦聞空中唱樂。又善神呪，所救皆愈。有鄉人王道真妻病，請明來呪。明入門，婦便悶絕。俄見一物如狸，身長數尺許，從狗竇出，因此而愈。明甞行水傍祠。巫覡自云：神見之皆奔走。以宋孝建中卒，春秋八十有五。
秦徐義者，高陸人也。少奉法，為苻堅尚書。堅末兵革鋒起，賊獲義，將加戮害。乃埋其兩足，編髮於樹。夜中專念觀世音，有頃得眠，夢人謂之曰：今事亟矣，何暇眠乎！義便驚起，見守防之士並疲而寢。乃試自奮動，手髮既解，足亦得脫，因而遁去。百餘步，隱小叢草，便聞追者交馳，火炬星陳，互繞此叢，而竟無見者。天明賊散，歸投鄴寺，遂得免云。
秦畢覽，東平人也。少奉法，隨慕容垂北征，沒虜，單馬逃竄。虜追騎將及，覽至心誦念觀世音，既得免脫，因入深山，迷惑失道。又專心歸念，中夜見一道人法服持錫，示以途徑。遂得還路，安隱至家。
晉始寧山有竺法義，晉興寧中沙門。游刃眾典，尤善法華，受業弟子常有百餘。至咸安二年，忽感心氣疾病，常存念觀世音。乃夢見一人破腹洗腸，寤便病愈。傅亮每云：吾先君與義公游處無間說觀世音神異，莫不大小肅然。
晉沙門竺法純，山陰顯義寺主也。晉元興中起寺行牆，至上蘭渚買材，路經湖道。材主是婦人，而應共至材所，准許價直，遂與同船俱行。既入大湖，日暮暴風，波浪如山。純船小水入，命在瞬息。念值行無福，忽遇斯災。又與婦人俱行，其以罔懼。乃一心誦觀世音經。俄有大舟流趣純。適時既入夜，行旅已絕。純自惟念，不應有此流船，疑是神力。既而共度乘之，而此小船應時即沒。大舟隨波鼓盪，俄得達岸也。
晉沙門釋開達，隆安二年登壟採甘草，為羌所執。時年大飢，羌胡相噉。乃置達柵中，將食之。先在柵者十有餘人，羌曰夕烹俎，唯達尚存。自達被執，便潛誦觀世音經，不懈乎心。及明日當見噉。其晨始曙，忽有大虎徑逼群羌，奮怒號吼。羌各駭怖迸走。虎乃前齩柵木，得成小闕，可容人過，已而徐去。達初見虎齩柵，必謂見害。既柵穿而不入，心疑其異，將是觀世音力。計度諸羌未應便及，即穿柵逃走。夜行晝伏，遂得免脫。
晉郭宣之，太原人也。義熙四年為楊思平梁州府司馬。楊以輒害范元之等彼法，宣亦同執在獄，唯一心歸向觀世音菩薩。後夕將眠之際，忽親覩菩薩光明照獄。宣瞻覿禮拜，祈請誓願，久之乃沒。俄而宣之獨被恩放，既釋，依所見形，製造圖像，又立精舍焉。後為零陵衡陽卒官。
晉潘道秀，吳郡人。年二十餘為軍亂主，北為征固。既而軍小失利，秀竄逸被掠，經數處作奴，俘虜異域，欲歸無因。少信佛法，常至心念觀世音，每夢寐輒見像。後既南奔，迷不知道，於窮山中忽覩真形，如今行像。因作禮，禮竟豁然，不覺失之。乃得還路，遂歸本土。後精進彌篤，年垂六十而亡。
晉欒荀，不知何許人也。少奉法，甞作福富平令，先從征虜循，值小失利，舫遭火垂盡。賊亦交逼，正在中江，風浪駭目。荀恐怖分盡，猶誦念觀世音。俄見江中有一人挺然孤立，腰與水齊。荀心知祈念有感。火賊已切，便投水就之。體既浮涌，脚以履地。尋而大軍遣船迎椄敗者，遂得免濟。
晉沙門釋法智為白衣時，甞獨行至大澤中。忽遇猛火四方俱起，走路已絕，便至心禮誦觀世音。俄然火過，一澤之草，無有遺莖者。唯法智所處，容身不燒。於是始乃敬奉大法。後為姚興將，從征索虜。軍退失馬，落在圍裏。乃隱溝邊荊棘叢中，正得蔽頭。復念觀世音心甚勤。至隔溝人遙喚後軍指令殺之，而軍遏搜覓，輒無見者。徑得免濟，後遂出家。
晉南公子，始平人也。戍新平城，為乞伏虜兒長樂公所破，合城數千人皆被誅害。子雖分必死，而猶至心念觀世音。既而次至于敖，群刃交下，或高或低，持刀之人，忽疲懈四支不隨。爾時長樂公親自臨刑，驚問之。子敖聊爾答云：能作馬鞍。乃令原釋子敖，亦不知所以作此言。時後遂得遁逸，造小形像。貯以香函，行則頂戴云。
晉沙門釋道泰。常山衡唐精舍僧也。晉義熙中甞夢人云。君之年命當終六七。泰年至四十二。便遇篤病。慮必不濟。悉以衣鉢之資。厚為福施。又歸誠屬念稱誦觀世音。晝夜四日勤心不替。時所坐床前垂帷。忽於帷下見人跨戶而入。足趺金色光明照屋。泰乃褰帷遽視。奄然而滅。驚欣交萃。因大流汗。即覺體輕。所患平差。
晉孫道德，益州人也。奉道祭酒。年過五十，未有子息。居近精舍。景平中沙門謂德必願有兒，當至心禮誦觀世音經，此可冀也。德遂罷不事道，單心投誠歸觀世音。少日之中而有夢應，婦即有孕，遂以產男云。
晉劉度，平原遼城人也。鄉里有一千餘家，並奉大法。造立形像，供養僧尼。值虜主木未時，此縣甞有逋逃。未大怒，欲盡滅一城。眾並兇懼，分必殄盡。度乃潔誠，率眾歸命觀世音。頃之，未見物從空中下，繞其所住屋柱。驚視，乃觀世音經。使人讀之，未大歡喜，用省刑戮。於是此城即得免害。
晉竇傳者，河內人也。永和中，并州刺史高昌、冀州刺史呂護各權部曲，相與不和。傳為昌所用作宮長，護遣騎抄擊，為所俘執。同伴六七人，共繫一獄，鎖械甚嚴，剋日當殺之。沙門支道山時在護營中，先與傳相識。聞其執厄，出至獄所，候視之。隔戶共語，傳謂山曰：今日困厄，命在漏刻，何方相救？山曰：若能至心歸請，必有感應。傳先亦頗聞觀世音，及得山語，遂專心屬念。晝夜三日，至誠自歸。觀其鎖械，如覺緩解，有異於常。聊試推盪，𤗯然離體。傳乃復至心日：蒙哀祐，已令桎梏自解，而同伴尚多，無心獨去。觀世音神力普濟，當令俱免。言畢復牽挽餘人，皆以次解落，若有割剔之者。遂開戶走出，於警激之間，莫有覺者。便踰城徑去。時夜已向曉，行四五里，天明不敢復進，共逃隱一榛中。須臾覺失囚，人馬駱驛，四出尋捕，焚草踐林，無不至遍。唯傳所隱一畝許地，終無至者，遂得免還。鄉里敬信異常，成佳奉法，道山後過江為謝居士敷具說其事。
晉山陰顯義寺。時有竺法純。未詳何人。少出家止山陰顯義寺。苦行有德。善誦古維摩經。晉元興中為寺上蘭渚買故屋。暮還於湖中。遇風而船小將沒。純唯一心憑觀世音。口誦不輟。俄見一大流船。乘之獲免。至岸訪船無主。須臾不見。道俗咸歎神感。後不知所終。
宋張興者，新興人也。頗信佛法，甞從沙門僧融、曇翼時受八戒。興甞為劫所引，夫得走逃，妻坐繫獄，掠笞積日。時縣失火，出囚路側。會融、翼同行，經過囚邊。妻驚呼：闍梨何以賜救？融曰：貧道力弱無救，如何？唯宜勤念觀世音，庶獲免耳。妻便晝夜祈念，經十許日，於夜夢一沙門，以脚蹈之曰：咄咄可起！妻即驚起，鉗鎖桎桔，𤗯然俱解。便走趣戶，戶時猶閉。警防殊嚴，既無由出，慮有覺者，乃還著械。尋復得眠，又夢向沙門曰：戶已開矣！妻覺而馳出，守備者並已惛睡。妻安步而去。時夜甚闇，行可數里，卒值一人，妻懼躄地。已而相訊，乃其夫也。相符悲喜，夜投僧翼。翼藏匿之，因遂獲免。時元嘉初也。
宋琰稚年在交阯，彼土有賢法師者，道德僧也，見授五戒。以觀世音金像一軀見與供養，形製異今，又非甚古，類元嘉中作，鎔鐫殊工，似有真好。琰奉以還都。時年在齠齓，與二弟常盡勤至，專精不倦。後治改弊廬，無屋安設，寄京師南㵎寺中。于時百姓競鑄錢，亦有盜毀金像以充鑄者。時像在寺，已經數月。琰晝寢，夢見立于座隅，意甚異之。時日已暮，即馳迎還。其夕，南㵎十餘軀像，悉遇盜亡。其後久之，像於矄暮間放光，顯照三尺許地，金輝秀起，煥然奪目。琰兄弟及僕役同覩者十餘人。于時幼小，不即題記。比加撰錄，忘其日月，是宋大明七年秋也。至泰始末，琰移居烏衣，周旋僧以此像權寓多寶寺。琰時暫游江都，此僧仍適荊楚。不知像處，垂將十載，常恐神寶，與因俱絕。宋升明末游躓峽表，徑過江陵，見此沙門，迺知像所。其年琰還京師，即造多寶寺訪焉。寺主愛公云：無此寄像。琰退慮此僧孟浪，將遂失此像，深以惆悵。其夜夢人見語云：像在多寶，愛公忘耳，當為得之。見將至寺，此人手自開殿，見像在殿之東眾小像中，的的分明。詰旦造寺，具以所夢請愛公。愛公乃為開殿，果見此像在殿之東，如夢所覩，遂得像還。時建元元年七月十三日也。像今常自供養，庶必永作津梁，修復其事。有感深懷，沿此徵覿，綴成斯記。夫鏡接近情，莫踰儀像。瑞驗之發，多自此興。經云：鎔斵圖繢，類形相者，爰能行動，及放光明。今西域釋迦彌勒二像，輝用若冥，蓋得相乎！今華夏景揩，神應亟著。亦或當年群生，因會所感，假憑木石，以見幽異。不必剋由容好，而能然也。故沈石浮深，寔闡閩吳之化；塵金瀉液，用紓彭宋之禍。其餘銓示繁方，雖難曲辯。率其大哲，允歸目從。若夫經塔顯効，旨證亦同。事非殊貫，故繼其末。
魏常山衡唐精舍釋道泰，元魏末人。夢人謂曰：爾至某年當終於四十二矣。泰寤懼之。及至其年，遇病甚憂，悉以身資為福。有友人曰：余聞供養六十二億菩薩，與一稱觀音福同無異。君何不至心歸依，可必增壽！泰乃感悟，遂四日四夜專精不絕。所坐帷下，忽見光明從戶外而入，見觀音足趺踝間，金色朗照，語泰曰：汝念觀世音耶？比泰褰帷頃，便不復見。悲喜流汗，便覺體輕，所患悉愈。聖力所加，後終延年。
魏天平年中，定州募士孫敬德造觀音像，自加禮敬。後為劫賊所引，不勝栲楚，妄招其死，將加斬決，夢一沙門令誦救生觀世音經，千遍得脫。有司執縛向市，且行且誦，臨刑滿千，刀斫自折，以為三段，皮肉不傷。三換其刀，終折如故。視像項上有刀三迹。以狀奏聞丞相高歡，表請免死，勅寫其經，廣布於世。今謂高王觀世音經。自晉宋梁陳秦趙國，國分十六，時經四百。觀音、地藏、彌勒、彌陀，稱名念誦，獲得救者，不可勝紀。具諸傳錄，故不備載。
魏末魯郡釋法力，未詳何人。精苦有志，勤營塔寺。欲於魯郡立精舍，而材不足。與沙彌明琛往上谷乞麻。一載將還，行空澤中，忽遇野火。車在下風，恐無得免。法力倦眠，比寤而火勢已及。因舉聲稱觀，未遑稱世音。應聲風轉，火焰尋滅，安隱還寺。又有沙門法智，本為白衣，獨行大澤，猛火四面，一時同至。自知必死，乃合面於地，專稱觀音。怪無火燒，舉頭看之，一澤之草，纖毫並燼，唯智所伏，僅容身耳。因此感悟，捨俗出家。又沙門道集，於壽陽西山游行，為二劫所得，縛繫在樹，將欲殺之。唯念觀音，守死不輟。引刀屢斫，皆無傷損。劫賊怖走，集因得脫。又沙門法禪，山行逢賊，危欲害之。唯念觀音。挽弓射之，放箭不得。賊遂歸誠，投弓於地。知是神人，怖捨逃逝頌曰：
釋化能仁，觀機降天。眾聖之上，
寔惟帝先。交養怡和，濯粹沖淵。
慈誨含識，善誘中玄。恩舒慧炬，
燭我霄征。隨機變化，孰識其年。
望之霞舉，即亦雲津。慇之以形，
悼之以神。三乘既弘，雙林遺身。
假唱泥洹，正法常真。
蓋聞寂滅不動，是則無象無言；感而遂通，所以有名有教。是以一四之句難聞，三千之火易入。庶使凝寒靜夜，朗月長宵。獨處空閑，吟誦經典。吐納宮商，文字分明。言味流美，詞韻相屬。適眾人心，利生物善。足使幽靈欣曜，精神悅豫。久習純熟，文義洞曉。敬心殷誦，至誠冥感。信知受持一偈，福利弘深；書寫一言，功超數劫。是以迦葉頂受，靡悋剝皮；薩陀心樂，無辭灑血。此是甘露之初門，入道之終德也。
如付法藏經云：佛言：一切眾生欲出三界生死大海，必假法船，方得度脫。法為清涼，除煩惱熱。法是妙藥，能愈結病。法是眾生真善知識，作大利益，濟諸苦惱。所以然者，一切眾生志性無定，隨所染習。近善則善，近惡則惡。若近惡友，便造惡業，流轉生死，無有邊際。若近善友，起信敬心，聽受妙法，必能令離三塗苦惱，由此功德，受最勝樂。華氏國王有一白象，能滅怨敵。若人犯罪，令象蹋殺。後時象廐為火所燒，移象近寺。象聞比丘誦法句經偈云：為善生天，為惡入淵。象聞法已，心便柔和，起慈悲心。後付罪人，但以鼻嗅舌舐而去，都不肯殺。王見斯已，心大惶怖，即召諸臣共謀此事。智臣白王：此象近寺，必聞妙法，是致然耳。今可移近屠肆處繫。王用其言。象見屠殺，惡心猛熾，殘害更增。是以當知一切眾生志性無定。畜生尚爾聞法生慈，見殺增害，豈況於人而不染習！是故智者宜應覺知，見惡須棄，覩善宜近，勤聽經法。又於往昔有婆羅門，持人髑髏，其數甚多，詣華氏城中遍行衒賣。經歷多時，都無買者。時婆羅門極大瞋恚，高聲罵言：此城中人愚癡闇鈍。若不就我買髑髏者，我當與作惡名聞也。爾時城中諸優婆塞，聞畏毀謗，便將錢買。即以銅箸貫穿其耳，若徹過者便與多價，其半徹者與價漸少，都不通者全不與直。婆羅門言：我此髑髏皆悉無異，何故與價差別不等？優婆塞言：前徹過者，此人生時聽受妙法，智慧高勝，貴其如此，相與多價。其半徹者，雖聽經法，未善分別，故與少直。全不通者，此人往昔都不聽法，故不與價。時優婆塞持此髑髏往至城外，起塔供養。命終之後，悉得生天。以是因緣，當知妙法有大功德。此優婆塞以聽法人髑髏起塔而供養之，尚得生天，況能至心聽受經法供養恭敬持經人者。此之福報，實難窮盡，未來必當成無上道。是故智者欲得無上安隱快樂，應當至心勤聽經法。
賢愚經云：昔佛在世時，舍衛國中須達長者信敬佛法，為僧檀越，眾僧所須，一切供給。須達家內有二鸚䳇，一名律提，二名賒律提。稟性黠慧，解人言語。見比丘來，先告家內，令出迎逆。阿難後時到長者家，見鳥聰黠，為說四諦苦集滅道。門前有樹，二鳥聞法飛向樹上，歡喜誦持。夜在樹宿，野貍所食。緣此善根，生四天王。盡彼天壽，生忉利天。忉利壽盡，生夜摩天。夜摩壽盡，生兜率天。兜率壽盡，生化樂天。化樂壽盡，生於第六他化自在天。他化壽盡，還生化樂。如是次第還復下至四天王天。四天壽盡，還復上至他化自在天。如是上下經於七返，生六欲天，自恣受樂。極天之壽而無中夭。後時命終來生人中，出家修道得辟支佛，一名曇摩，二名修曇摩。
賢愚經云：昔佛在世時，有一比丘，林中誦經，音聲雅好。時有一鳥，聞法敬愛，在樹而聽，時為獵師所射命終。緣此善根，生忉利天，面貌端正，光相昞然，無有倫匹。自識宿命，知因比丘誦經聽法，得生此中。即持天華到比丘所，禮敬問訊，以天香華供養比丘。比丘具問，知其委曲，即命令坐，為其說法，得須陀洹。既得果已，還歸天上。禽鳥聽法，尚獲福報無邊，豈況於人，信心聽法，寧無善報！
善見律論云：昔佛在世時，到瞻婆羅國迦羅池邊為眾說法。時彼池中有其一蛤，聞佛池邊說法之聲，即從池出，入草根下，聽佛說法。時有一人持杖放牛，見佛在坐為眾說法，即往佛所。欲聞法故，以杖刺地，誤著蛤頭，即便命終，生忉利天。以福報故，宮殿縱廣十二由旬，與諸天女娛樂受樂。即乘宮殿，往至佛所，頭頂禮足。佛知故問：汝是何人，忽禮我足，神通光明，相好無比，照徹此間？蛤天人以偈而答：
往昔為蛤身，於水中覓食。
聞佛說法聲，出至草根下。
有一牧牛人，持杖來聽法。
杖劖刺我頭，命終生天上。
佛以蛤天人所說偈為四眾說法，是時眾中八萬四千人皆得道跡。蛤天人得須陀洹果，合掌而去。
如雜寶藏經云：昔有一女人，聰明智慧，深信三寶，常於僧次請二比丘，就舍供養。後時便有一老比丘次到其舍，年老根昧，素無知曉。齋食訖已，女人至心求請說法。敷坐頭前，閉目靜坐。比丘自知不解說法，趣其泯眼，棄走還寺。然此女人至心思惟：有為之法，無常苦空，不得自在。深心觀察，即時獲得須陀洹果。既得果已，向寺求覓，欲報其恩。然此比丘自審無知，棄他逃走，倍生慚恥，轉復藏避。而此女人苦求不已，方自出現。女人見已具說蒙得道果因緣，齎供報恩。老比丘聞甚大慚愧，深自剋責，亦復獲得須陀洹果。是故行者應當至心精誠求法。若至心者，所求必獲。
涅槃經云：佛言：我念過去作婆羅門，在雪山中修菩薩行。時世無佛，亦無經法。時天帝釋觀見菩薩獨在山中，修諸苦行，即下試之。自變其身，作羅剎像，甚可怖畏，住菩薩前，口說半偈：
諸行無常，是生滅法。
說是偈已，遍觀四方。菩薩聞偈，心生歡喜，即從坐起，以手舉髮，四向顧視，不見餘人，唯見羅剎。即便往問：大士何處得是半偈？此半偈義，乃是三世諸佛正道。羅剎答言：汝不須問，我不食來，已經多日。處處求索，了不能得，飢渴苦惱，心亂謬語。非我本心之所知也。菩薩復語：若為我說是偈竟，我當終身為汝弟子。羅剎答言：汝智太過，但自憂身，都不見念，我今飢逼，實不能說。菩薩復語：汝食何食？羅剎答言：我所食者，唯人暖肉。其所飲者，唯人熱血。菩薩聞已，即語羅剎：但能具足說是偈竟，我當以身奉施供養。羅剎答言：誰當信汝為八字故，棄所愛身。菩薩答言：我今有證。梵釋四王、諸佛、菩薩能為我證。羅剎聞已，勅聽許說。菩薩歡喜，即脫皮衣為敷法坐，白言：和上願坐此座，善為我說。羅剎即說：
生滅滅已，寂滅為樂。
說是偈已，菩薩深思，然後處處石壁道樹書寫此偈竟，上高樹投身而下。未至地時，虛空中出種種聲。爾時羅剎還帝釋身接取菩薩，安置平地，懺悔辭謝，頂禮而去。緣為半偈捨身因緣，超十二劫，在彌勒前成無上道。
涅槃經云：佛言：我念過去無量無邊那由他劫，此娑婆世界有佛出世，號釋迦牟尼，為眾生宣說大涅槃經。我於爾時從善友所，轉聞佛說大涅槃經，心中歡喜，即欲供養。貧無財物，遂行賣身，福薄不售，即欲還家。路見一人而復語言：吾欲賣身，君能買不？其人答言：我家作業，人無堪者。吾有惡病，良醫處藥，應當日服人肉三兩。卿若能以身肉三兩，日日見給，便當與汝金錢五枚。我時聞已，歡喜語言：惠我七日，須我事訖，便還相就。其人答言：聽汝一日。我即取錢往至佛所，禮已奉獻，然後誠心聽受是經。我時闇鈍，唯受一偈：
如來證涅槃，永斷於生死。
若有至心聽，常得無量樂。
受是偈已，至病人家。雖復日日與肉三兩，以念偈故，不以為痛。日日不廢，足滿一月。其人病差，瘡亦平復。我時見身具足平復，即發菩提，願求來世成佛之時，亦願號字釋迦牟尼。以是因緣，今得成佛。
又集一切福德三昧經云：昔過去久遠阿僧祇劫，有一仙人，名曰最勝，住山林中，具五神通，常行慈心。後作是念：非但慈心能濟眾生，唯集多聞，能滅眾生煩惱邪見，能生正見。念已，便詣城邑聚落，處處推求說法之師。時有天魔來語仙言：我今有佛所說一偈。汝今若能剝皮為紙，刺血為墨，折骨為筆，書寫此偈，當為汝說。最勝仙人聞已，念言：我於無量百千劫中，常以無事為他割截，受苦無量，都無利益。我今當捨不堅之身，易堅實法。歡喜踊躍，即以利刀剝皮為紙，刺血為墨，折骨為筆，合掌向天，請說佛偈。時魔見已，愁憂憔悴，即便隱去。仙人見已，作如是言：我今為法，不惜身命，剝皮為紙，刺血為墨，折骨為筆，為眾生故，至誠不虛。餘方世界有大慈悲能說法者，當現我前。作是語時，東方去此三十二剎，有佛國土，名普無垢。其國有佛，號淨名王，忽住其前，放大光明，照最勝身。苦痛即除，平復如故。佛即廣為說集一切福德三昧。最勝聞法，得無礙辯。佛說法已，還沒不現。最勝仙人得辯才已，為諸眾生廣說妙法，令無量眾生住三乘道。經千歲後乃命終，生淨名王普無垢國。由敬法故，今得成佛。佛告淨威：昔最勝者，今我身是。是以當知，若有人能恭敬求法，佛於其人不入涅槃，法亦不滅。雖在異土，常面覩佛，得聞正法。
如普曜經云：若有賢人聞是經典，叉手自歸，即捨八事懈怠之本，成八功勳。何謂為八？一、得端正好色，二、得力勢強盛，三、得眷屬滋茂，四、逮得辯才無量，五、學疾得出家，六、所行清淨，七、得三昧定，八、得智慧明無所不照。若有法師布坐諷誦是經，得八座福。何謂為八？一、得長者座，二、得轉輪王座，三、得天帝座，四、得自在天座，五、得羅漢座，六、得菩薩座，七、得如來座，八、得轉法輪度脫一切眾生座。若有法師頒宣是法，有讚歎善哉者，當得八清淨行。何謂為八？一、言行相應，無所違失；二、口言至誠，而無虛妄；三、在於眾會，真諦無欺；四、所言人信，不捨遠之；五、所言柔軟，初無麁獷；六、其聲悲和，猶如哀鸞；七、身心隨時，音聲如梵，會中人聞，莫不諮受；八、音響如佛，可眾生心。若有書是經典得八大藏。何謂為八？一、得意藏，未曾妄捨；二、所得心藏，無所不解，分別經法；三、得往來藏，普解一切諸佛經法；四、得總持藏，一切所聞皆能識念；五、得辯才藏，為諸眾生頒宣經典，皆歡喜受；六、甚深法藏，未曾斷絕，三寶法教；八、奉行法藏，則輒逮得無所從生忍。
又華嚴經云：善男子，假使有人以大海等墨，須彌聚筆，書寫此經一一品，一一法門，一一方便，一一法門，一一句中義味，猶不能盡。
又大乘莊嚴論云：諸菩薩於大乘法有十種正行：一、書寫，二、供養，三、流傳，四、聽受，五、轉讀，六、教他，十、習誦，八、解說，九、思擇，十、修習。此十正行能生無量功德。
又中邊分別論云：大乘修有十：一、書寫，二、供養，三、施與他，四、若他讀誦一心聽聞，五、自讀，六、自如理取名味句及義，七、如道理及名句味顯說，八、正心聞誦，九、空處如理思量，十、已入意為不退失故。
又菩薩藏經云：復次舍利子，是善男子善女人等受持是經，殷重聽聞，讀誦解義，乃至為他廣分別說，當知是人復得如是十種功德稱讚利益。何等為十？一者，成就機速慧；二者，成就捷辯慧；三者，成就猛利慧；四者，成就迅疾慧；五者，成就廣博慧；六者，成就甚深慧；七者，成就通達慧；八者，成就無著慧；九者，常現前見一切如來，既得見已，以清美頌而為讚歎；十者，善能如理請問如來，又能如理開釋疑難。舍利子，是名獲得十種功德稱讚利益。
復次舍利子，是善男子善女人等受持是經，讀誦解義，乃至為他廣分別說，當知是人復獲如是十種功德稱讚利益。何等為十？一者，常樂遠離諸不善友；二者，常樂親近諸善知識；三者，能緩諸魔所有繫縛；四者，摧殄諸魔所有軍陣；五者，善能訶厭一切煩惱；六者，於一切行心常捐捨；七者，違背一切向惡趣道；八者，歸向一切趣涅槃道；九者，善說一切越度生死清淨之施；十者，巧能隨學一切菩薩所行軌則，又能奉行諸佛教勅。如是名為十種功德稱讚利益。
又涅槃經云：法是佛母，佛從法生。三世如來皆供養法也。
又度無極集經云：昔有比丘精進守法，所可諷誦是般若波羅蜜。其有聞者，莫不歡喜。有一小兒，厥年七歲，城外牧羊，遙聞比丘誦經聲，即詣精舍禮拜。聽其經言，時說色空，聞即悟解。便問比丘，應答不可，小兒反為比丘解說其義，昔所希聞，怪此小兒智慧非凡。時小兒即去逐牛至山，值一虎害，此小兒命終生長者家。夫人懷妊，口便能說般若波羅蜜。從朝至夜，初不懈息。其長者家怪此夫人，謂呼鬼病。有比丘至舍，聞聲甚喜。比丘報言：此非鬼病，但說尊經。夫人出禮比丘，復為說法。諸有疑難不能及者，盡為解說。眾僧歡喜。日月滿足，產得男兒。適生，叉手長跪，說波羅蜜。夫人產已，還復如本。比丘言：真佛弟子，好養護之。此兒後大當為一切眾人作師，吾等悉當從其啟受。時兒七歲，道法悉備，舉眾超絕，智度無極。經中誤脫，皆為刪定。兒母所至，輒開化人。長者室家大小五百人眾皆從兒學，八萬四千人皆發無上正真道意。五百比丘聞兒所說，盡漏意解，志求大乘，得法眼淨。是時兒者，則吾身是：比丘者，迦葉佛是。
又舍利弗處胎經云：母懷舍利弗，母亦聰明。
高僧傳云：母懷羅什，令母聰明。舊誦千偈，懷胎已，日得二千偈。初成須陀洹果，後得斯陀含果。
如勝天王經云：若有法師流通此經處，此地即是如來所行。於彼法師當生善知識心，尊重之心，猶如佛心。見是法師，恭敬歡喜，尊重讚歎。又云：我若住世一劫，若減一劫，說是流通此經法師功德，不能究盡。若此法師所行之處，善男子善女人宜應刺血灑地，令塵不起。如是供養，未足為多。如來法輪難受持故。
又華嚴經云：譬如金翅鳥王飛行虛空，安住虛空，以清淨眼觀察大海龍王宮殿。奮勇猛力，以左右翅，博開海水，悉令兩闢。知龍男女有命盡者，而撮取之。如來應供等正覺金翅鳥王亦復如是。安住無礙虛空之中，以清淨眼觀察法界諸宮殿中一切眾生。若有善根已成熟者，奮勇猛十力止觀兩翅，博開生死大愛海水，隨其應出生死海，除滅一切妄想顛倒，安立如來無礙之行。
又涅槃經云：若有善男子善女人聞是經名，生四惡趣者，無有是處。若有眾生一經耳者，悉能滅除一切諸惡無間罪業。又云：若有眾生一經耳者，却後七劫不墮惡道。又云：若有能知如來常住無有變異，或聞常住二字音聲，一經於耳，即生天上。後解脫時，乃能證知如來常住，無有變易。
又華嚴經云：若聞一句未曾聞法，勝得三千大千世界珍寶。是菩薩得聞一偈正法，生上財想，勝得轉輪聖王位。
又法華經云：若善男子善女人受持是法華經，若讀若誦若解說若書寫，是人當得八百眼功德，千二百耳功德，八百鼻功德，千二百舌功德，八百身功德，千二百意功德。
又涅槃經云：我涅槃後，若有得聞如是大乘微妙經典，生信敬心，當知是等於未來世。百千億劫不墮惡道。又云：若有於一河沙佛所發心，然後乃能於惡世中不謗是法，愛樂是典，不能為人分別廣說。若有於二河沙佛所發心，然後乃能於惡世中不謗是法，正解信樂，受持讀誦，亦不能為他人廣說。若有於三河沙佛所發心，然後乃能於惡世中不謗是法，乃至書寫經卷，雖為他說，未解深義。若有於四河沙佛所發心，然後乃能於惡世中不謗是典，乃至書寫經卷，為他廣說十六分中一分之義。若有於五河沙佛所發心，乃至於惡世中，為人廣說十六分中八分之義。若有於六河沙佛所發心，乃至於惡世中為他廣說十六分中十二分義。若有於七河沙佛所發心，乃至於惡世中為他廣說十六分中十四分義。若有於八河沙佛所發心，乃至於惡世中書寫經卷，亦勸他人令得書寫，自能聽受，亦勸他人令解聽受，如說修行，具足能解盡其義味。
惟今末世，法逐人訛，道俗相濫。傳謬背真，混雜同行。不修內典，專事俗書。縱有抄寫，心不至殷。既不護淨，又多舛錯。共同止宿，或處在門簷，風雨蟲㝢，都無驚懼。致使經無靈驗之功，誦無救苦之益。寔由造作不殷，亦由我人逾慢也。故敬福經云：善男子，經生之法，不得顛倒二字重點，五百世中，墮迷惑道中，不聞正法。
又大集經云：若有眾生於過去世作諸惡業，或毀於法，或謗聖人，於說法者為作障礙，或抄寫經法洗脫文字，或損壞他法，或闇藏他經，由此業緣令得盲報。
又大般若經佛言：諸善男子善女人等書寫般若波羅蜜多甚深經時，頻申欠呿，無端戲笑，互相輕𣣋，身心躁擾，文句倒錯，迷惑義理，不得滋味，橫事欻起，書寫不終，當知是為菩薩魔事。
又大乘蓮華藏經云：受佛禁戒，不護將來，各言：我是於大乘法。亦如冥夜各自說言：我得佛法。受鐵槍地獄，苦事難述。從地獄出，瘖瘂聾盲，不見正法。
阿難請戒律論云：僧尼白衣等因讀經律論等行，語手執翻卷者，依忉利天歲數，犯重突吉羅，傍報二億歲墮麞鹿中，常被拉脊，苦痛難忍。無記戲言捉經律論，亦招前報。或安經像房堂簷前者，依忉利天歲數八百歲，犯重突吉羅，傍報二億歲墮猪狗中生。若得人身，一億歲身常作客栖屑，不得自在。
又大品經云：是人毀呰三世諸佛一切智，起破法業因緣集故，無量百千萬億歲墮大地獄中。是破法人輩從一大地獄至一大地獄。若火劫起時，至他方大地獄中生。在彼間從一大地獄至一大地獄。彼間若火劫起時，復至他方大地獄中生。在彼間從一大地獄至一大地獄。如是遍十方獄，彼間若火劫起故，從彼死，破法業因緣未盡故，還來是間大地獄中生。在此間亦從一大地獄至一大地獄，受無量苦。此間火劫故，復至十方他國土，生畜生中，受破法罪業苦。如地獄中說。重罪轉薄，或得人身，生盲人家，生旃陀羅家，生除廁擔死人種種下賤家生。若無眼，若一眼，若瞎眼，無舌，無耳，無手。所生之處，無佛，無法，無佛弟子處生。何以故？種破法業積集厚故。
又涅槃經云：若有不信是經典者，現世當為無量病苦之所惱害，多為眾生所見罵辱。命終之後，人所輕賤，顏貌醜陋，資生艱難，常不供足。雖復少得，麁澁弊惡，常處貧窮下賤誹謗正法邪見之家。若臨終時，或值荒亂，刀兵競起，帝王暴虐，怨家讎隙之所侵逼。雖有善友，而不遭遇。資生所須，求不能得。雖少得利，常為飢渴。唯為凡下之所顧識，國王大臣，悉不齒錄。設復聞其有所宣說，正使是理，終不信受。如是之人，如折翼鳥，不能飛行。是人亦爾，於未來世，不能得至人天善處。若復有人能信如是大乘經典，本所受形，雖復麁陋，以經功德，即便端正，威顏色力，日更增多，常為人天之所樂見，恭敬愛戀，情無捨離。國王大臣及家親屬，聞其所說，悉皆敬信。若我聲聞弟子之中，欲行第一希有事者，當為世間廣宣如是大乘經典。善男子，譬如霧露，勢雖欲住，不過日出。日既出已，消滅無餘。善男子，是諸眾生所有惡業亦復如是。住世勢力，不過得見大涅槃日。是日既出，悉能除滅一切惡業。
又法華經云：若佛在世，若滅度後，其有誹謗如斯經典，見有讀誦書持經者，輕賤憎嫉而懷結恨。此人罪報，汝今復聽。其人命終入阿鼻獄，具足一劫，劫盡更生。如是展轉至無數劫。從地獄出，當墮畜生，於無數劫，生輒聾瘂，諸根不具。告舍利弗：謗斯經者，若說其罪，窮劫不盡。
頌曰：
教傳三藏，慈訓八因。含情普洽，
機悟玄津。威陽夏烈，溫柔晞春。
枯槁日久，光㵎爽神。卷即納福，
舒即慧申。思之不已，惟益惟新。
實稱慈父，巧號能仁。周孔老教，
孰與陶均。
漢法本內傳稱：漢明帝遣蔡愔秦景王遵等一十八人至天竺國，得摩騰法蘭等及佛經像還。帝問：法王出世，何以化不及此？騰曰：天竺迦毘羅衛國者，三千大千世界百億日月中心也。三世諸佛，皆於彼出。乃至天龍人鬼有願行力，皆生於彼，受佛正化，咸得悟道。餘處群生，無緣感之，佛故不往也。佛雖不往，光相及處，或五百年，或一千年，或千年外，皆有聖人傳佛聲教而往化也。時帝大悅。
又至漢永平十四年正月一日，五岳諸山道士六百九十人朝正之次，上表請與西域佛道捔試優劣。勅尚書令宋庠引入，告曰：此月十五日大集白馬寺南門立三壇。五岳八山諸道士將經三百六十九卷，置於西壇；二十七家諸子二百三十五卷，置於中壇；奠食百神，置於東壇。明帝設行殿在寺門道西，置佛舍利及經。諸道士等以柴荻火繞壇臨經洟泣曰：人主信邪，玄風失緒。敢延經義在壇，以火取驗，用辨真偽。便放火燒經，並成煨燼。道士等相顧失色。有欲昇天入地種種呪術，並不能得，大生愧伏。太傅張衍曰：卿今無一可驗，宜從西域佛法𩮜髮。爾時外道褚善信等于時不答。南岳道士費叔才等自憾而死。佛之舍利放五色光，上空如蓋，覆日映眾。摩騰法師踊身高飛，神化自在。于時天雨寶華，得未曾有。法蘭法師為眾說法，開化未聞。時司空劉峻、京師官庶、後宮陰夫人、四岳諸山道士呂惠通等一千餘人，並求出家。帝然可之。遂立十寺，七寺城外安僧，三寺城內安尼。後遂廣興佛法，立寺轉多，迄至于今。。
晉濟陰丁承，字德真，建安中為凝陰令。時北界居民婦詣外井汲水，有胡人長鼻深目，左過井上，從婦乞飲飲，訖忽然不見。婦則腹痛，遂加轉劇。啼呼有頃，卒然起坐，胡語指麾。邑中有數十家，悉共觀視。婦呼索紙筆來，欲作書。得筆便作胡書，橫行，或如乙，或如巳。滿五紙，投著地。教人讀此書，邑中無能讀者。有一小兒十餘歲，婦即指此小兒能讀。小兒得書，便胡語讀之。觀者驚愕，不知何謂。婦教小兒起舞，小兒即起翹足，以手抃相和。須臾各休，即以白德真。德真召見婦及兒，問之，當時忽忽不自覺知。德真欲驗其事，即遣吏齎書詣許下寺以示舊胡。胡大驚言：佛經中間亡失，道遠憂不能得。雖口誦不具足，此乃本書。遂留寫之。
晉周閔，汝南人也，晉護軍將軍。世奉法。蘇峻之亂，都邑人士皆東西滅遷。家有大品一部，以半幅八丈素，反覆書之。又有餘經數囊，大品亦雜在其中。既當避難單行，不能得盡持去，尤惜大品，不知在何囊中。倉卒應去，不展尋搜，裴回嘆咤，不覺大品忽自出外。閔驚喜，持去。周氏遂世寶之，今云尚在。一說云：周嵩婦胡母氏有素書大品，素廣五寸，而大品一部盡在焉。又并有舍利，銀甖貯之，並緘于深篋。永嘉之亂，胡母將避兵南奔，經及舍利自出篋外，因取懷之，以渡江東。又甞遇火，不暇取經。及屋盡火滅，得之於灰燼之下，儼然如故。會稽王道子就嵩曾雲求以供養。後甞暫在新渚寺。劉敬叔云：曾親見此經，字如麻大，巧密分明。新渚寺，今天安是也。此經蓋得道僧釋慧則所寫也。或云：甞在簡靖寺，靖首尼讀誦之。
晉董吉者，於潛人也。奉法三世，至吉尤精進。常齋戒誦首楞嚴經。村中有病，輒請吉讀經，所救多愈。同縣何晃者，亦奉法士也。咸和中卒得山毒之病，守困，晃兄惶遽，馳往請吉。董何二舍相去六七十里，復隔大溪。五月中大雨，晃兄初渡時，水尚未至。吉與期投中食，比往而山水暴漲，不復可涉。吉不能泅，遲迴歎息，坐岸良久，欲下不敢渡。吉既信直，必欲赴期，乃惻然發心自誓曰：吾救人苦急，不計軀命。剋冀如來大士，當照乃誠。便脫衣以囊經戴置頭上，徑入水中。量其深淺，乃應至頸，及吉渡，政著膝耳。既得上岸，失囊經，甚惋恨。進至晃家，三禮懺悔，流涕自責。俛仰之間，便見經囊在高座上。吉悲喜取看，浥浥如有濕氣。開囊視經，尚燥如故。於是村人一時奉法。吉所西北有一山高嶮，中多妖魅，犯害居民。吉以經戒之力，欲伐降之。於山際四五畝地，手伐林木，構造小屋，安設高座，轉首楞嚴經。百餘日中，寂然無聞。民害稍止。後有數人至吉所，語言良久。吉思惟此客，言者非於潛人。窮山幽絕。何因而來？疑是鬼神。乃謂之曰：諸君得無是此中鬼耶？答曰：是也。聞君德行清肅，故來相觀。并請一事，想必見聽。吾世有此山，游居所託。君既來止，慮相逆冒，常懷不安。今欲更作界分，當殺樹為斷。吉曰：僕貪此寂靜，讀誦經典，不相干犯。方為卿比，願見祐助。鬼答：亦復憑君，不見侵剋也。言畢而去。經一宿，前所芟地四際之外，樹皆枯死如火燒狀。吉年八十七亡。
晉周璫者，會稽剡人也。家世奉法。璫年十六，便菜食持齋，諷誦成具。及須轉經，正月長齋竟，延僧設八關齋。至鄉市寺，請其師竺佛密及支法階。竺佛密令持小品，齋日轉讀，至日三僧赴齋，忘持小品。至中食畢，欲讀經方憶意，甚惆悵。璫家在阪怡村，去寺三十里，無人遣取。至人定燒香訖，舉家恨不得經。密益踧踖。有頃聞有叩門者，言送小品。璫愕然心喜，開門見一年少，著單𢂿，衣先所不識，又非人。時疑其神異，便長跪受經，要使前坐。年少不進，斯夜當來聽經。比道人出，忽不復見。香氣遍一宅中。既而視之，乃是密經也。道俗驚喜。密經先在厨中，緘鑰甚謹，還視其鑰，儼然如故。於是村中十餘家，咸皆奉佛，益敬愛璫。璫遂出家，字曇嶷。諷誦眾經至二十萬言云。
晉謝敷，字慶緒，會稽山陰人也。鎮軍將軍輶之兄子也。少有高操，隱于東山。篤信大法，精勤不勌。手寫首楞嚴經，當在都白馬寺中。寺為災所延，什物餘經，並成煨燼，而此經正燒紙頭界外而已。文字悉存，無所毀失。敷死時，友人疑其得道。及聞此經，彌復驚異。至元嘉八年，河東蒲阪城中大災火，火自河飛至，不可救滅。虜戍民居，無不盪盡，唯精舍塔寺，並得不焚。里中小屋有經像者，亦多不燒。或屋雖焚毀，面於煨燼之下，時得全經，紙素如故。一城歎異，相率敬信。。
東晉孝武之前，常山沙門釋道安者，經石趙之亂，避地于襄陽，注般若道行密迹諸經，析疑甄解二十餘卷。恐不合理，乃誓曰：若所說不違理者，當見瑞相。乃夢見胡道人頭白眉長，語安曰：君所注經，殊合道理。我不得入泥洹，住在西域，當相助弘通。可時時設食也。後十誦律至，遠公云：昔和上所夢，乃是賓頭盧也。於是立坐飯之，遂成永則。
西晉蜀郡沙門靜僧生，小出家，以苦行致目，為蜀三賢寺主，誦法華經。尋常山中誦經時至夜，每感虎來蹲前聽，部訖乃去。常至諷詠，輒見左右四人為侍。年雖衰老，而翹勤彌勵，遂終其業云。
前魏廢帝甘露五年，沙門朱士行者，講小品經，恨章句未盡，以此年往西域尋求，獲之。彼有留難，不許東行。士行執經王庭曰：必大法不傳，當從火化。便以貝葉經投火，一無所損。舉國敬異。便放達東夏，即放光經是也。年八十亡。依法火焚，而屍不壞。道俗異之，乃具呪曰：若真得道法，應毀壞。便應聲摧碎。遂收而起塔焉。
後魏末，齊州釋志湛者，住太山北人頭山邃谷中銜草寺。省事少言，人鳥不亂。讀誦法華，人不測其素業。將終時，神僧寶誌謂梁武曰：北方銜草寺須陀洹聖僧今日滅度。湛之亡也，無惱而化，兩手各舒一指。有梵僧云：斯初果人也。還葬山中。後發看之，唯舌如故。乃為立塔表之，今塔存焉，鳥獸不敢陵踐污之。
後魏范陽五侯寺僧，失其名。誦法華為常業。初死，權殮隄下。後改葬，骸骨並枯，唯舌不壞。雍州有僧亦誦法華，隱白鹿山，感一童子供給。及死，置屍巖下，餘骸並枯，唯舌不朽。
齊武陵世，并東看山人掘見土黃白，又見一物，狀如兩脣。其中有舌，鮮紅赤色。以事聞奏。帝問道俗，沙門法尚曰：此持法華者，六根不壞也。誦滿千遍，其徵驗矣。乃集持法華者圍繞誦經，纔始發聲，此靈脣舌一時鼓動。同見毛豎，以事奏聞，乃石函緘之。。
後魏高祖太和中，代京內閹官自慨刑殘，奏乞入山修道。思勅許之。乃齎華嚴，晝夜讀，懺悔不息。一夏不滿，至六月末，髭鬚生，得丈夫相。以狀奏聞，帝大敬重之。於是國中普敬華嚴，後尊常日。。
宋釋慧嚴，京師東安寺僧也。理思諧暢，見器道俗。甞嫌大涅槃經文字繁多，遂加刊削，就成數卷。寫兩三通，以示同好。因寢寤之際，忽見一人，身長二丈餘，形氣偉壯，謂之曰：涅槃尊經，眾藏之宗何。得以君璅思，輕加斟酌？嚴悵然不釋，猶以發意，苟覓多知。明夕將臥，復見昨人，甚有怒色，謂曰：過而知改，是謂非過。昨故相告，猶不已乎！此經既無行理，且君禍亦將及。嚴驚覺失厝。未及申旦，便馳信求還，悉燒除之。塵外精舍釋道儼具所諳聞。
宋尼釋智通，京師簡靜尼也。年貌姝少，信道不篤。元嘉九年，師死，罷道嫁為魏郡梁犀甫妾。生一男，年大七歲，家甚窮貧，無以為衣。通為尼時，有數卷素無量壽法華等經，悉練擣之，以衣其兒。居一年而得病，恍惚驚悸，竟體剝爛，狀若火瘡。有細白蟲，日去升餘。磣痛煩毒，晝夜號噭。常聞空中語云：壞經為衣，得此劇報。旬餘而死。。
宋廬山有釋慧慶，廣陵人。出家止廬山寺，學通經律，清潔有戒行。誦法華經、十地、思益、維摩，每夜吟諷，常聞暗中有彈指讚歎之聲。甞於小雷遇風波，船將覆沒。慶唯誦經不輟，覺船在浪中，如有人牽之，倏忽至岸。於是篤勵彌勤，宋元嘉末卒，春秋六十二。
齊太原釋慧寶，氏族未詳。誦經得二百卷。德優先達，時共知聞。以齊武平三年從并向鄴，行達艾州失道。尋徑入山，暮宿巖下，室似人居，逈無所見。寶端坐室前，上觀松樹，見有衡枝懸磬，去地丈餘。夜至二更，有人身服草衣，從外而至。口云：此中何為有俗氣？寶即具述設敬，與共言議。問寶云即今何姓統國？答曰：姓高氏，號齊國。寶問曰：尊師山居早晚？曰：吾後漢時來。長老得何經業？寶恃己誦博，頗以自矜。山僧曰：修道者，未應如此，欲聞何經？為誦之。寶曰：樂聞華嚴。僧即少時誦之，便度聲韻諧暢，非世所聞。更令誦餘經，率皆如此。寶驚歎曰：何因大部經文，倏然即度。報曰：汝是有作心，我是無作心，夫忘懷於萬物者，彼我自得矣。寶知為異神也，求哀乞住。山僧曰：國中利養召汝，何能自安。且汝情累未遣，住亦無補。至晚捨去。寶返尋行跡，不知去處。寶自躬責為人，後達鄴敘之。。
梁有廣州南海郡人何規，以歲次協洽，月呂黃鍾，天監十四年十月二十三日，採藥於豫章胡翼山。幸非放子逐臣，乃類尋仙招隱。登峯十所里，屑若有來。將循曲陌，先限清㵎。或如止水，乍有潔流。方從揭厲，且就褰攬。未濟之間，忽不自覺，見㵎之西隅有一長者，語規勿渡，規於時即留。其人面色正青，徒跣捨屨，年可八九十，面已皺𣫍。鬚長五六寸，髭半於鬚，耳聳過於眉，眉皆下被。眉之長毛長二三寸，隨風相靡。脣色甚赤，語響而清。手爪正黃，指毛亦長二三寸。著布帔，下赭布泥洹僧，手捉書一卷，遙投與規。規即奉持，望禮三拜。語規：可以此經與安安王。兼言王之姓字。此經若至，宜作三七日齋。若不曉齋法，可問下林寺副公。副法師者，戒行精苦，恬憺無為，遺嗜欲，等豪賤，蔬藿自充，禪寂無怠。此長者言畢便去。行十餘步間，忽然不覩。規開視卷內，題名為慧印三昧經。經旨以至極法身無相為體，理出百非，義逾名相，寂同法相，妙等真如。言其慧照比理，有若全印，心冥凝寂，故以三昧為名。。
周祖滅法，經籍從灰。以後年中，忽見空中如困大者，有五六，飛上空中，極目不見，全為一段，隨風飄飄上下。朝宰立望，不測是何。久乃翻下，墮上土牆，視乃是大品經之十三卷。
陳楊州嚴恭者，本是泉州人。家富於財，而無兄弟。父母愛慕，言無所違。陳太建初，恭年弱冠，請於父母，願得五萬錢往楊州市易。父母從之。恭船載物而下，去楊州數十里，江中逢一船載黿，將詣市賣之。恭念黿當死，因請贖之。謂黿主曰：我正有五萬錢，願以贖之。黿主喜，取錢付黿而去。恭盡以黿放江中，而空船詣楊州。其黿主別恭行十餘里，船沒而死。是日恭父母在家昏時，有烏衣客五十人詣門寄宿，并送錢五萬，付恭父母曰：公兒楊州附此錢歸，願依數受也。父怪愕恭死，因審之。客曰：兒無恙，但不須錢，故附歸耳。恭父受之，記是本錢，而皆小濕。留客為設食，客止，明旦辭去。後月餘日，恭還家，父母大喜。既止而問附錢所由，恭答無之。父母說客形狀及付錢月日，乃贖黿之日，於是知五十客，皆所贖黿也。父子驚歎，因共往楊州，起精舍，專寫法華經。遂徙家向楊州。其家轉富，大起房廊，為寫經室，莊嚴清淨，供給豐厚，書生常數十人。楊州道俗，共相崇敬，號為嚴法華。甞有親知從貸經錢一萬，恭不獲已，與貸者。受錢，以船載歸，中路船傾，所貸之錢落水而船沒，人不被溺。是日恭入錢庫，見一萬錢，濕如新出水，恭甚怪之。後見前貸錢人，乃知濕是所貸者。又有商人至宮亭湖，於神廟所祭酒食并上物。其夜夢神送物還之，謂曰：倩君為我持此錢奉嚴法華以供經用。旦而所上神物皆在其前。於是商人歎異，送達恭處而倍加厚施。其後恭至市買經紙，少錢，忽見一人持錢三千，授恭曰：助君買紙。言畢不見而錢在。其怪異如此非一。開皇末恭死，子孫傳其業。隋季盜賊至江都，皆相與約，勿入嚴法華里。里人賴之獲全。其家至今寫經不已。州邑共見，京師人士並悉知委。。
隋開皇初，有楊州僧，忘其本名。誦通涅槃，自矜為業。歧州東山下村中沙彌，誦觀世音經。二俱暴死，心下俱暖。同至閻羅王所，乃處沙彌金高座，甚恭敬之。處涅槃僧銀高座，敬心不重。事訖勘問，二俱餘壽，皆放還。彼涅槃僧情大恨恨，恃所誦多，問沙彌住處。於是兩辭，各蘇所在。彼從南來，至歧州訪得，具問所由。沙彌言：初誦觀音，別衣別所，燒香呪願，然後乃誦。斯法不怠，更無他術。彼謝曰：吾罪深矣。所誦涅槃，威儀不整，身口不淨，救忘而已。古人遺言：多惡不如少善。於今取驗。悔往而返。
隋襄州景空寺釋慧意，俗姓李，臨原人。南投於梁，興仙城山慧命同師，尋討心要，專習定業。後住景空，於聰師舊堂，綜業常住。不事燈燭，晝夜常明。有鄉人不信，乃請別院，百日行道。每夜潛往伺之，舉家同見，禪室大明。鄉人信伏，率歸受戒。開皇初卒，預知其終，端坐而化。又襄陽開皇有法永禪師，欲終七日七夜聞音樂異香滿寺，因而坐終，送向繖蓋山上露坐。有同寺全律師臨屍曰：願留神明，待至七日滿。至期全亡，送屍永側。永屍颯然摧變。又有岑闍梨，姓楊，臨原人。於寺西傘蓋山泉造誦經堂，每誦金光明經，感得四天王來聽。後讀藏經，皆悉不忘，計誦三千餘卷。服布乞食，鉢中之餘，飼房內鼠百餘頭，皆馴遶爭來就人。鼠有病者，岑師以手摩捋，並皆愈之。與同眾沙門智曉交顧，招集禪徒，自行化俗，供給定學。自知終日，急喚汰禪師付囑，上佛殿禮辭遍寺眾僧，咸乞歡喜。於禪居寺大齋，日將散，謂岑曰：往兜率天聽般若去。岑曰：弟但前去，我後七日即來。其夜三更坐亡。至四更識神遍學寺，寺相去十里。至汰禪師床前，其明如晝。云：曉欲遠逝，故來相別，不得久住。汰送出三重門外。別訖，來入房中，踞床忽然還暗。呼弟子問，云：聞師與人語聲。取火通照，三門並閉，方悟曉之神力，出入無間。即遣往問，果云已逝。岑後七日，無何坐終，其髑髏全成無縫。故知凡聖同居，事不可別。。
隋鄜州寶室寺沙門法藏，戒行精淳，為性質直。至隋開皇十三年，於洛交縣韋川城造寺一所，佛殿精妙，僧房華麗，靈像幡華，並皆修滿。至大業五年，奉勅融併寺塔，送州大寺。有破壞者，藏師並更修補，造堂安置。兼造一切經，已寫八百卷，恐本州無好手紙筆，故就京城舊月愛寺寫。至武德二年閏二月內，身患二十餘日。乃見一人，身著青衣好服，在高閣上，手把經卷，告法藏云：汝立身已來，雖大造功德，悉皆精妙。唯有少分，互用三寶物，得罪無量。我今把者，即是金剛般若。汝能自造一卷，令汝所用三寶之物，得罪悉滅。藏師于時應聲即答言造。藏師雖寫餘經，未寫金剛般若。但願病差，不敢違命。既能覺悟弟子，更無餘物，唯有三衣、瓶、鉢、偏袒、祇支等，皆悉捨付大德及諸弟子。並造般若得一百卷。未經三五日，臨欲捨命，具見阿彌陀佛來迎。由經威力，得生西方，不入三塗。
隋大業中，有客僧行至太山廟求寄宿。廟令曰：此無別舍，唯神廟廡下可宿。然而比來寄宿者輒死。僧曰：無苦也。不得已，從之，為設床於廡下。僧至夜端坐誦經，可一更，聞屋中環珮聲，須臾神出，為僧禮拜。僧曰：聞此宿者多死，豈檀越害之耶！願見護之，神曰：遇死者將至，聞弟子聲，因自懼死，非殺之。願師無慮。僧因延坐談說，如食頃。間：聞世人傳說云：太山治鬼，寧有之耶？神曰：弟子薄福有之，豈欲見先亡乎？僧曰：有兩同學僧先死，願見之。神問名，曰：一人已生人間，一人在獄罪重，不可喚來。師就見，可也。僧聞甚悅，因起出。不遠而至一所，多見廟獄火燒，光焰甚盛。神將僧入一院，遙見一人在火中號呼，不能言，形變不復可識，而血肉燋臭，令人傷心，此是也。師不欲歷觀耶？僧愁愍求出。俄而至廟，又與神坐。因問：欲救同學有得理耶？神曰：可得。能為寫法華經者便免。既而將曙，神辭僧入堂。旦而廟令視僧不死，怪異之。僧因為說，仍即為寫法華經一部。經既成，莊嚴畢，又將就廟宿。其夜神出如初，歡喜禮拜。慰問來意，以事告之。神曰：弟子知之。師為寫經，始書題目，彼已脫免，今又出生在人間也。然此處不潔，不可安經。願師還將送向寺。言訖久之，將曉辭訣而去，送經於寺。杭州別駕張德言前任兗州，具知其事。
唐幽州沙門釋智苑，精練有學識。隋大業中，發心造石一切經藏，以備法滅。既而於幽州西山鑿巖為石室，即磨四璧而以寫經。又取方石，別更磨寫，藏諸室內。每一室滿，即以石塞門，融鐵錮之。時隋煬帝幸涿郡，內史侍郎蕭瑀，皇后弟也。性篤信佛法，以其事白后。后施絹千匹及餘錢物，以助成之。瑀施絹五百匹。朝野聞之，爭共捨施。故苑得遂功。苑甞以役匠既多，道俗奔湊，欲於巖前造木佛堂，并食堂、寢室，而念木瓦難辦，恐繁費經物，故未能起作。一夜瀑雨，雷震山，明旦既晴，乃見山下有大木松柏數千萬，為水所漂，流積道次。山東少材木，松柏尤希。道俗驚駭，不知來處。推尋蹤迹，遠自西山，崩崖倒漂送來此。於是遠近歎服。自非福力，孰感神助。苑乃使匠擇取其木，餘皆分與邑里。邑里喜愧而助造堂宇，頃之畢成，如其志焉。苑所造石經已滿七室。以貞觀十三年卒，弟子猶繼其功。殿中丞相李玄獎、大理丞采宣明等皆為臨說云。臨至十九年從駕幽州，親問鄉人，皆同不虛。。
唐釋道積，至貞觀初住益州福成寺，誦通涅槃，淨衣澡浴，自為常式，慈愛兼濟，固其深心。終于五月，炎氣欝熱，而屍不腐臭，百有餘日，跏坐如初。道俗莫不喜賞。。
唐釋道裕者，不測所住。游行醴泉山原，誦法華為業，乃數千遍。至貞觀年，因疾將終，告友人慧廓禪師曰：比雖誦經，意望有驗。若生善道，舌根不朽，可為埋之。十年發出，若舌朽滅，知誦無功。若舌如初，為起一塔，生俗信敬。言訖而終。至十一年，依言發之，身肉都盡，唯舌不朽。一縣士女，咸共戴仰。乃函盛舌，本起塔於甘谷岸上。
唐郊南福水之陰，有史村史呵誓者，誦法華經。名充令史，往還步涉，生不乘騎。以依經云，哀愍一切故也。病終本邑，香氣充村，道俗驚怪而莫測其緣。終後十年，其妻又殞，乃發塚合葬，見其舌根如本生肉，乃收葬。斯徒眾矣。
唐貞觀五年，有隆州巴西縣令狐元軌者，信敬佛法欲寫法華金剛般若涅槃等，無由自撿，憑彼上抗禪師撿挍。抗乃為在寺如法潔淨，寫了裹，還歧州莊所。經留在莊，并老子五千文同在一處。忽為外火延燒，堂是草覆，一時灰蕩。軌于時任憑翊縣令。家人相命，撥灰覓金銅軸。既撥灰開，其內諸經，宛然如故，潢色不改，唯箱袠成灰。又覓老子，便從火化。于時開見之者，鄉林遠近，莫不嗟異。其金剛般若經一卷，題字焦黑。訪問所由，乃初題經時，有州官能書，其人雜食行急，不獲潔淨，直爾立題便去，由是色焦。其人現在，瑞經亦存。京師西明寺主神祭目驗說之。
唐釋曇韻禪師，定州人。游至隰州，行年七十。隋末喪亂，隱于離石北千山。常誦法華經，欲寫其經，無人同志。如此積年，忽有書生無何而至，云：所欲潔淨寫經，並能為之。於即清旦食訖，入浴著淨衣，受八戒，入淨室，口含檀香，燒香懸幡，寂然抄寫。至暮方出。明又如先，曾不告倦。及經寫了，如法奉䞋，相送出門，斯須不見。乃至裝潢，一如正法。及至誠受持讀誦，七重裹結，一重一度，香水洗手，初無暫廢。後遭胡賊，乃箱盛其經，置高巖上。經年賊靜，方尋不見。周章窮覓，乃於巖下獲之。箱巾麋爛，撥朽見經，如舊鮮好。。
唐益州西北新繁縣西四十里許有王李村，隋時有書生姓荀氏，在此教學。大王書而不顯迹，人欲其書，終不肯出。乃驅之，亦不出。遂以筆於前村東空中四面書金剛般若經，數日便了。云：比經擬諸天讀之。人初不覺其神也。後忽雷雨大注，牧牛小兒於書經處住，而不澆溉。其地乾燥，可有丈許，自外流潦。及晴，村人怪之。爾後每雨，小兒常集其中，衣服不濕。至武德年，有非常僧語村人曰：此地空中有金剛般若經，村人莫污，諸天於上設蓋覆之，不可輕賤。因此四周欄楯，不許人畜往。至今雨時，其地仍乾。每至齋日，村人四遠就處設供，常聞天樂，聲振哀宛，繁會盈耳。。
唐竇家大陳公夫人豆盧氏，芮公寬之姊也。夫人信福，每誦金剛般若經，未盡卷一紙許，久而不徹。後一日昏時，苦頭痛，四體不安，夜臥逾甚。夫人自念，儻死遂不得終經，欲起誦之，而堂燭已滅。夫人因起令婢然燈。須臾婢還，厨中無火。夫人開門，於家人房取之，又無火。夫人深益歎恨。忽見厨中有然火燭上階來，入堂內，直至床前，去地三尺許，而無人執，光明若晝。夫人驚喜，頭痛亦愈，取經誦之。有頃家人鑽燧得火，然燭入堂，燭光即滅。便以此夜誦竟之。自此日誦五遍，以為常法。後芮公將死，夫人往視，公謂夫人曰：吾姊以誦經之福，當壽百歲，生好處也。夫人至年八十，方卒於宅。
唐武德中，以都水使者蘇長為巴州刺史。長將家口赴任，度嘉陵江，中流風起船沒，男女六十餘人一時溺死。唯有一妾常讀法華經，船中水入，妾頭戴經函，誓與俱溺。妾獨不沈，隨波泛濫，頃之著岸。逐經函而出，開視其經，了無濕污。今尚存在楊州，嫁為人婦，而逾篤信。
唐邢州司馬柳儉，隋大業十年任岐州岐陽宮監。至義寧元年，為李密來抂，被牽引在大理寺禁。儉常誦金剛般若經，下有兩紙未遍。于時不覺眠，夢見一婆羅門僧報云：檀越宜早誦經遍，即應得出。儉時忽寤，勤誦不懈，便經二日。至日午時，忽有勅喚，令儉釋禁，將向朝堂，奉勅放免。又儉別時夜靜，房外誦經，至於三更，忽然聞有異香。儉尋香及問家人，處處求香，來處不得。然常誦念，晝夜無廢。至於終日，計得五千餘遍。
唐遂州人趙文信，至貞觀元年暴死。三日後還得蘇，即自說云：初死之日，被人遮擁，驅逐將行。同伴十人，並共相隨，至閻羅王所。其中見有一僧，王先喚師問云：師一生已來修何功德？師答云：貧道從生已來，唯誦金剛般若。王聞此語，忽即驚起，合掌讚言：善哉！善哉！師審誦般若，當得昇天出世，何因錯來至此？王言未訖，忽有天衣來下，引師上天去。王後喚遂州人前：汝從生已來修何功德？其人報王言：臣一生已來，不修佛經，唯好庾信文章集錄。王言：其庾信者是大罪人，現此受苦。汝見庾信，頗曾識不？其人報云：雖讀渠文章，然不識其人。王即遣人引出庾信，令示其人。乃見一龜，身一頭多。龜去少時，現一人來，口云：我是庾信。為生時好作文章，妄引佛經，雜糅俗書，誹謗佛法，謂言不及孔老之教。今受罪報，龜身苦也。此人活已，具向親說。遂州之地，人多好獵，採捕蟲魚。遠近聞見者，共相鑒誡，永斷殺業，各發誠心，受持般若，迄今不絕。
唐貞觀元年，蓬州儀龍縣丞劉弼，前任江南縣尉時，忽有一鳥於弼房前樹上鳴。土人云：是惡鳥，不祥之聲。家逢此鳥，殺之不疑。劉弼聞懼，思念欲修功德禳之，不知何福為勝。夜夢一僧，徧讚金剛般若經，令讀誦百遍。依命即讀，滿至百遍，忽有大風從東北而來，拔此鳥樹，隔舍遙擲巷裏。其拔處坑縱廣一丈五尺。過後看其風來處，小枝大草，並隨風迴靡，風止還起如故。知經力不可思議。
唐雒陽賈道羨，博識多聞，尤好內典。貞觀五年為青州司戶參軍事。為公館隘窄，無處置經，乃以繩繫書案兩脚，仰懸屋上，置內經六十卷。坐臥其下，習讀忘倦。日久繩爛，一頭遂絕，案仍儼然不落，亦不傾動。如此良久，人始接取道。羨子為隰州司戶，說之云爾。
唐吳郡陸懷素家貞觀二十年失火，屋宇總焚，爰及精廬，並從煙滅。有一函金剛般若波羅蜜經獨存。經函及褾軸並盡，唯有經字竟不被燒。爾時人聞者，莫不驚歎。懷素即高陽許仁則前妻之兄。仁則當時目覩，於後具自言之。。
唐前大理司直河內司馬喬卿，天性純謹，有志行。到永徽中為楊州戶曹。丁母憂居喪毀瘠，刺心上血，寫金剛般若經一卷，未幾於廬上生芝草二莖，經九日，長尺有八寸。綠莖朱蓋，日瀝汁一升。傍人食之，味甘如蜜。去而復生，如此數四，喬卿同僚數人並向餘令陳說，天下士人多共知之。
顯慶中平州有人，姓孫名壽。於海濱游獵，見野火焰熾，草木蕩盡，唯有一叢茂草，獨不焚燎。疑此草中有獸，遂以火燒之，竟不能著。壽甚怪之，遂人草間尋覓，乃見一函金剛般若經。其傍又見一死僧，顏色不變。火不延燎，蓋由此也。信知經像，非凡所測。孫壽親自說之。
唐隴西李虔觀，今居鄭州。至顯慶五年丁父憂，乃刺血寫金剛般若經及般若心經各一卷，隨願往生經一卷。出外將入，即一浴身。後忽聞院中有異香，非常郁烈。隣側並就觀之，無不稱歎。中山郎餘令曾過鄭州，見彼親友，具陳說之。
唐曹州濟陰縣西二十里村中有精，至龍朔二年冬十月野火暴起，非常熾盛。及至精舍，踰越而過焉。比僧房草舍，焚燎總盡，唯金剛般若經一卷，儼然如舊。曹州參軍事席文禮說之。。
夫論僧寶者，謂禁戒守真，威儀出俗。圖方外以發心，棄世間而立法。官榮無以動其意，親屬莫能累其想。弘道以報四恩，育德以資三有。高越人天，重逾金玉，稱為僧也。是知僧寶利益，不可稱紀。故經曰：縱有持戒破戒，若長若幼，皆須深敬，不得輕慢。若違斯旨，交獲重罪。若待太公為卿相，則千載無太公；要得羅什為師訓，則萬代無羅什。何得見一僧行過，上累佛宗；見一人戒虧，便輕上法。止可以道廢人，以人不弘道也。不可以人廢道，以道是人師也。故釋迦佛等是真佛寶。金口所說，理行教果，是真法寶。得果沙門，是真僧寶。致令一瞻一禮，萬累氷消；一讚一稱，千災霧卷。自惟薄福，不逢正化；賴蒙遺迹，幸承餘蔭。金檀銅素，漆紵丹青，圖像聖容，名為佛寶。紙絹竹帛，書寫玄言，名為法寶。剃髮染衣，執持應器，名為僧寶。此之三種，體相雖假，用表真容。敬之永絕長流，篾之常招苦報。如木非親母，禮則響逸千齡；凡非聖僧。敬則光逾萬代。是知斯風已扇，遐邇共遵。冥資含識，神功罔測。儻有所虧，獲罪彌大。既許出家，理宜革俗。如宋朝無識，初信邪惑，駭動物情，道俗驚怪。後悟鍾釁，還申禮敬。宋室則荊蠻齷齪，江漢崎嶇，詎得反比大國，金輪聖御。且如禮云：介者不拜為失。豈同去俗之人，身被忍鎧，握節白衣，理所不可。三寶既同，義須齊敬，不得偏遵佛法，頓棄僧尼。故法不自弘，弘之在人。人能弘道，故須齊敬也。
如梵網經云：出家人法，不合禮拜國王、父母、六親，亦不敬事鬼神。又涅槃經云：出家人不禮敬在家人。又四分律云：佛令諸比丘長幼相次禮拜，不應禮拜一切白衣。又佛本行經云：輸頭檀王與諸眷屬百官次第禮佛已，佛言：王今可禮優波離比丘等諸比丘。王聞佛教，即從座起，頂禮五百比丘諸出家者，次第而禮。又薩遮尼乾子經云：若謗聲聞辟支佛法及大乘法，毀呰留難者，犯根本罪。令僧依大小乘經，不拜君親是奉佛教。今乃令禮反違佛教。使拜跪俗人，即不信佛語，故犯根本罪也。
又順正理論云：諸天神眾不敢希求受五戒者禮。如國君主亦不求比丘禮拜，以懼損功德及壽命故。又涅槃經云：佛告迦葉：若有建立護持正法，如是之人，應從啟請，當捨身命而供養之。如我於是大乘經說：
有知法者，若老若少，故應供養，
恭敬禮拜，猶如事火。婆羅門等，
有知法者，若老若少，故應供養，
恭敬禮拜。亦如諸天，奉事帝釋。
迦葉白佛言：若有長宿護持禁戒，從年少邊，諮受未聞，云何是人當禮敬不？若當禮敬，是則不名為持戒也。若是年少護持禁戒，從諸宿舊破戒人邊，諮受未聞，復應禮不？若出家人從在家人諮受未聞，復當禮不？然出家人不應禮敬在家人也。然佛法中年少幻小應當恭敬耆舊長宿，以是長宿先受具戒，成就威儀。是故應當恭敬供養。
又中阿含經云：云何知人勝，所謂比丘，知有二種人：有信，有不信。若信者勝，不信者為不如也。謂信人復有二種：有數往見比丘，有不數往見比丘。若數往見比丘者勝，不數往見比丘者為不如也。謂數往見比丘人復有二種：有禮敬比丘，有不禮敬比丘。若禮敬比丘者勝，不禮敬比丘者為不如也。謂禮敬比丘人復有二種：有問經，有不問經。若問經者勝，不問經者為不如也。
又舊雜譬喻經云：昔有國王出游，每見沙門，輒下車禮。道人言：大王止，不得下車。王言：我上不下。所以言上不下者，今我為道人作禮，壽終已後，當生天上，是故言上不下也。
又善見律云：輸頭檀那王禮佛已，白佛言：我今三度禮如來足。一，佛初生時，阿夷相曰：若在家者應作轉輪聖王，若出家學道必得成佛。是時地為震動，我見神力，即為作禮。第二，我出游戲，有耕田人。菩薩在閻浮樹下，日時已晡，樹影停住不移，覆菩薩身。我見神力，即為作禮。第三，今迎佛至國，佛升虛作十八變，如伏外道，神力無異，即為作禮。
又中阿含經云：爾時世尊告諸比丘：過去世時釋提桓因欲入園觀時，勅御者令嚴駕千馬之車。嚴駕以竟，唯王知時。天帝釋即下常勝殿，東向合掌禮佛。爾時御者見則心驚毛豎，馬鞭落地。帝釋見已，即說偈言：
鬼汝何憂怖，馬鞭落於地？
御者說偈白帝釋言：
見王天帝釋，為舍脂之夫，
所以生恐怖，馬鞭落地者。
常見天帝釋，一切諸大地，
人天大小王，及四護世主，
三十三天眾，悉皆恭敬禮。
何處更有尊，尊於帝釋者，
而今正東向，合掌修敬禮。
爾時帝釋說偈答言：
我實於一切，世間大小王，
及四護世王，三十三天眾，
最為其尊主，故悉來恭敬。
而復有世間，隨順等正覺，
名號滿大師，故我稽首禮。
御者復白言：
是必世間勝，故使天王釋，
恭敬而合掌，東向稽首禮。
我今亦當禮，天王所禮者。
佛告諸比丘：彼天帝釋為自在王，尚恭敬佛法等。比丘出家學道，亦應如是恭敬於佛。彼天帝釋，舍脂之夫，敬禮法僧，亦復讚歎禮法僧者。汝等已能正信出家學道，亦當，復讚歎禮法僧者。爾時帝釋從常勝殿來下，周向諸方，合掌恭敬。時御者見天帝釋從殿來下，住於中庭，周向諸方，合掌恭敬。見已驚怖，馬鞭復落地，而說偈言：
何故憍尸迦，故重於非家？
為我說其義，飢渴願欲聞。
時天帝釋說偈答曰：
我正恭敬彼，能出非家者。
自在游諸方，不計其行止。
城邑國土色，不能累其心。
不畜資生具，一往無欲定。
往則無所求，唯無為為樂。
言則定善言，不言則寂定。
諸天阿脩羅，各各共相違。
人間自共諍，相違亦如是。
唯有出家者，於諸諍無諍。
於一切眾生，放捨於刀杖。
於財離財色，不醉亦不荒，
遠離一切惡，是故敬禮彼。
是時御者復說偈言：
天王之所敬，是必世間勝。
故我從今日，當禮出家人。
又普達王經云：時有夫延國王，號名普達，典領諸國，四方貢獻。王身奉佛法，未甞偏枉。常有慈心，愍傷愚民不知三尊。每當齋戒，輒登高觀，燒香還頭著地，稽首為禮。國中臣民怪王如此，自共議言：王處萬民之尊，遠近敬伏，發言人從。有何情欲，毀辱威儀，頭面著地？群臣數數共議，欲諫不敢。王勅臣下，使嚴駕當行。王即與吏民數千人，始出宮未遠，忽見一道人。王便下車却蓋，住其群從，頭面著地，為道人作禮。尋從而還，施設飲食，遂不成行。群臣於是乃諫言：大王至尊，何宜於道路為此乞丐道人頭面著地。天下尊貴，唯有頭面，加為國主，不與他同。王便勅臣下令求死人頭及牛馬猪羊頭。臣下即遍行求索，歷日乃得，還白王言：前被教求死人頭及六畜頭，今悉已得。王言：於市賣之。臣下即使人賣之。牛馬猪羊頭等皆售，但人頭未售。王言：賤貴賣之，趣使其售。如其不售，便以丐人。如是歷日，賣既不售，丐人又不取者。頭皆膖脹臭處，不可近之。王便大怒，語臣下言：卿曹前諫言：人頭最貴，不可毀辱，頭面著地禮道人。令使賣六畜頭皆售，人頭何故丐人無取者。王即勅臣下嚴駕當出。到城外曠野澤中，王有所問，群臣人民莫不振悚。王即告群臣言：卿寧識吾先王時有小兒常執持蓋者不？臣下對曰：實識有之。王言：今此小兒何所在？對曰：亡已久遠，乃歷十七年。王言：此兒為人善惡何如？對言：臣等常覩其承事先王，齋戒恭肅，誠信自守，非法不言。王告諸臣：今若見此兒在時所著衣服，寧識之不？諸臣對曰：雖自久遠，臣故識之。王顧使從急還內藏取前亡兒衣來。須臾衣至，曰：此是不？對曰：實是其衣。王曰：今儻見兒身，為識之不？臣下皆默然，良曰：臣自弊闇，卒覩不別。王始欲說本，前見道人來到王所，王大歡喜，起頭面著地，為道人作禮。臣下莫不歡喜。道人就座，王叉手具白前緣，今故嚴出欲示本末，願為此國臣民，開導愚癡，令知真法。道人即為臣下說王本變。欲知王者，本是先王持蓋小兒。常隨先王齋戒，一日不犯。其後過世，魂神還生為王作子。今致尊貴，皆由宿行。臣下大小莫不僉然曰：吾等幸遇得覩道人，願遂哀愍，乞為弟子。道人告言：我師號曰佛，身具足相好，獨步三界，教授不虛。佛今去此乃六千里。須臾語頃，道人飛到舍衛國，具以啟佛：彼國人民甚可愍傷，今皆誠心願欲見佛。唯垂大慈，開示真道。佛便許可，明日到夫延國，佛為王及臣民等說法云：欲知普達王及道人本末不？阿難言：願聞其事。佛言：乃昔摩訶文佛時，王為大姓家子，其父供養三尊。父命子傳香時，有一侍使，意中輕之，不與其香。罪福響應，故獲其殃。雖暫為驅使，奉法不妄，今得為王。道人本是侍使時不得香人。雖不得香，其意無恨，即立誓言：若我得道，當度此人。福願果合，今來度王，并及人民。王聞佛說其本末意解，即得須陀洹。國中人民聞經，皆受五戒十善，以為常法。
又阿育王經云：昔阿恕伽王見一七歲沙彌，將至屏處而為作禮，語沙彌言：莫向人道我禮汝。時沙彌前有一澡瓶，沙彌即入其中，從澡瓶中復還來出而語言：王慎莫向人道，沙彌入澡瓶中，復還來出。王即語沙彌言：我當現向人說，不復得隱。是以諸經皆云：沙彌雖小，亦不可輕。王子雖小，亦不可輕。龍子雖小，亦不可輕。沙彌雖小能度人，王子雖小能殺人，龍子雖小能興雲。由興雲故致雨雷電霹靂，感其所小而不可輕也。
又付法藏經云：昔佛涅槃一百年後，有阿育王信敬三寶，常作般遮于瑟大會。王至會日，香湯洗浴，著新淨衣，上高樓上，四方頂禮，遙請眾僧。聖眾飛來凡二十萬。王之信心，深遠難量。見諸沙門，若長若幼，若凡若聖，皆迎問訊，恭敬禮拜。時有一臣名曰夜奢，邪見熾盛，無信敬心。見王禮拜而作是言：王甚無智，自屈貴德，禮拜童幼。王聞是已，便勅諸臣，各遣推覓自死百獸，人仰一頭。唯使夜奢獨求人首。得已，各勅詣市賣之。餘頭悉售，夜奢人頭，見者惡賤，都無買者，數日欲臭。眾人見已，咸共罵辱而語之言：汝今非是旃陀羅人，夜叉羅剎，云何乃捉死人頭賣？夜奢爾時被罵辱已，來詣王所。而白王言：臣賣人頭，反被罵辱。尚無欲見。況有買者。王復語言：若無買者，但當虛與。夜奢奉教重齎入市，唱告眾人：無錢買者，今當虛與。市人聞已，重加罵辱，無肯取者。夜奢慚愧，還至王所，合掌白王：此頭難售，虛與不取，反被罵辱，況有買者。王問夜奢：何物最貴？夜奢答王：人最為貴。王言：若貴何故不售？夜奢答王：人生雖貴，死則卑賤。王問夜奢：吾頭若死，同此賤不？夜奢惶懼，怖不敢對。王即語言：施汝無畏，汝當實答。夜奢惶怖，俛仰答王：王頭若死，亦同此賤。王語夜奢：吾頭若死，同此賤者，汝何怪我禮敬眾僧？卿若是吾真善知識，宜應勸我，以危脆頭易堅固頭。如何今日止吾禮拜？夜奢爾時聞王此語，方自悔責，改邪從正，歸敬三寶。以是因緣，眾生聞者，若見三寶，應當至心恭敬禮拜。
又四分律云：賓頭盧羅漢本是優填王臣。由精勤苦行，王放出家，得阿羅漢果。王後每出城參禮，寺去城二十里。諸佞臣見賓頭不起迎王，惡心諫王。王於後取佞臣諫，危欲殺之。賓頭盧見王後來，入門便下床七步迎之。王怒曰：大德由來難動，今避席迎何耶？答曰：王前有好心來，故不起迎。今懷惡心來，若不起迎，恐當見殺。王歎曰：善哉！弟子愚戇，妄受佞言，不識凡聖。王請悔過，雖免地獄，然賓頭盧記王，由僧起迎故，却後七日必失王位。恰如依記，被他隣國興兵來捉，經十二年鎖脚囚禁。。
述曰：以是義故，特須敬慎。不得自高，恐損來報。比見俗人，微受官位，不生信心，妄起高慢，呵罵僧尼，種種毀辱。或立廳前，身處高床，遣人拖牽，非理耻撻。敗善增惡，無過此等。雖犯王法，亦須以理。外法雖行，內須省愧。道俗同凡，居住三界，未得入聖已來，誰之無過。然出家之人，雖內無實行，交現剃髮，身被法服，覩相生善，見者生恭。破戒僧尼，亦能昇座種種說法，利益群生。前人聞見，修持六度，展轉相化。因修善行，未來生處，近得人天，遠成聖果。得此聖已，復更展轉，利益無窮。譬如一燈，然百千燈，明終不盡。量此無盡之法，皆由前破戒僧尼說法化功，得斯大利。既有此益，各須自慎。縱欺得百千萬出家之人，未能現獲一毫之益。唯加惡名，流布四海，未來生處，歷劫受殃。故經曰：一念之惡，能開五不善門。如後述之也。
又雜寶藏經云：月氏國王名旃檀罽尼吒，聞罽賓國尊者阿羅漢，字祇夜多，有大名稱，思欲相見。即與諸臣，往造彼國。於其中路，心竊生念言：我今為王，王於天下。一切人民，靡不敬伏。自非有德，何能任我供養。作是念已，遂便前進。彼國有人告尊者言：月氏王與諸群臣從遠來相見，唯願整其衣服，共相待接。尊者答言：我聞佛語：出家之人，道尊俗表，唯德是務。豈以服飾出迎接乎！遂便靜默，端坐不出。於是月氏王至其住處，見尊者祇夜多，覩其威德，倍生敬信。即前稽首，却住一面。時尊者欲睡，月氏國王不覺前進授唾器。時尊者即語王言：貧道今者未堪為王作福田也，胡為躬自枉屈神駕！時月氏王深生慚愧。我向者竊生微念已知我心，自非神德，何能爾也。即便為王略說教法：王來時道好，去如來時。王聞教已，即便還國。至其中路，群臣怨言：我等遠從大王往至彼國，竟無所聞，然空還國。時王報言：向尊者為我說法，來時道好，去如來時。卿等不解此耶？以我往昔持戒布施，修造功德，以殖王種，今享斯位。復修積善，當來之世，必重受福。故誡我言：王來時道好，去如來時。群臣聞已，稽首謝言：臣等下愚，竊生妄解。大王神德，妙契玄旨。積德所種，故享斯位。群臣歡喜，言已而退。
又十誦律云：爾時世尊說本生因緣，語諸比丘：過去世時近雪山下有三禽獸共住：一、鵽鳥，二、獼猴，三、象。是三禽獸初互相輕慢，無恭敬行，同作是念：我等何為不相恭敬？若前生者，應供養尊重教化我等。爾時鵽鳥、獼猴問象言：汝念過去何事？時是處有大蓽茇樹。象言：我小時行，此樹在我腹下過。象、鵽問獼猴言：汝憶何事？答言：我憶小時坐地捉此樹頭，按令到地。象語獼猴：汝年大我，我當敬汝，為我說法。象、獼猴問鵽鳥言：汝憶何事？答言：彼有大蓽茇樹，我噉其子。於此大便，乃生斯樹，長大如是。是我所憶。獼猴語鵽：汝年大我，我當供養汝，汝當為我說法。爾時象恭敬獼猴，從聽受法，為餘象說。獼猴恭敬鵽鳥，從聽受法，為餘獼猴說法。鵽鳥為餘鵽鳥說法。此三禽獸，先喜殺盜婬妄語。後相誡止，即捨此過，命終皆生天上。爾時世人見獸廣行善法，不侵人穀，各自相誡云：畜生尚能恭敬，何況我等！爾時世人皆相恭敬，奉行五戒，命終之後，皆得生天。佛語比丘：爾時鵽者，則我身是；獼猴者，舍利弗是；象者，目連是。佛言：畜生無知，尚相恭敬，自利利他。何況汝等，以信出家，不相尊敬！爾時世尊即說偈言：
若人不敬佛，及佛弟子眾，
現世人訶罵，後世墮惡道。
若人知敬佛，及佛弟子眾，
現世人讚歎，後世生天上。
佛種種因緣讚歎恭敬法已，語諸比丘：從今先受大戒乃至大須臾時，是人應先坐，先受水，先受飲食。
如寶性論云：三寶有六義，故須敬也。一者希有義。如世寶物，貧窮之人，所不能得。三寶如是，薄福眾生，百千萬世不能值遇，故名為寶。二者離垢義。如世真寶，體無瑕穢。三寶如是，絕離諸漏，故名為寶。三者勢力義。如世珍寶，除貧去毒，有大勢力。三寶如是，具不思議六神通力，故說為寶。四者莊嚴義。如世珍寶，能嚴身首，令身姝好。三寶如是，能嚴行人，清淨身故，故說為寶。五者最勝義。如世珍寶，譬諸物中勝。三寶如是，一切世中最為殊勝，故名為寶。六者不改義。如世真金，燒打磨練，不能變改。三寶如是，不為世間八法所改，故名為寶。
又具六意，故須敬也。一、佛能誨示，法是良藥，僧能傳通。皆利益於我，報恩故敬。二、末代惡時，傳法不易。請威加護，故須致敬。三、為物生信，稟承故敬。四、示僧尼敬事儀式。五、令樂供養，法得久住故敬。六、為表勝相故敬。故成論云：三寶最吉祥，故我經初置。
如像法決疑經云：乃至一切俗人，不問貴賤，不得撾打三寶奴婢畜生，及受三寶奴婢禮拜，皆得殃咎。故薩遮尼揵經云：若破塔寺，或取佛物，若教作助喜，若有沙門身著染衣，或有持戒、破戒，若繫閉打縛，或令還俗，或斷其命，若犯如是根本重罪，決墮地獄，受無間苦。以王國內行此不善，諸仙聖人出國而去，大力諸神不護其國。大臣諍競，四方咸起。水旱不調，風雨失時，人民飢餓，劫賊縱橫，疫勵疾病，死亡無數。不知自作而怨諸天。
又仁王經云：國王大臣自恃高貴，滅破吾法，以作制法，制我弟子不聽出家，不聽造作佛像。立統官制等，安籍記錄僧。比丘地立，白衣高座。又國王太子，橫作法制，不依佛教因緣，破僧因緣，統官攝僧，典主僧籍，苦相攝持，佛法不久。
又大集經云：佛言：所有眾生於現在世及未來世，應當深信佛法眾僧。彼諸眾生，於人天中，常得受於勝妙果報，不久當得入無畏城。如是乃至供養一人為我出家。及有依我剃除鬚髮，著袈裟片，不受戒者，供養是人亦得功德，乃至入無畏城。以是緣故，我如是說：若復有人為我出家，不持禁戒，剃除鬚髮，著袈裟片，有非法惱害此者，乃至破壞三世諸佛法身報身，乃至盈滿三惡道故，佛言：若有眾生為我出家，剃除鬚髮，被服袈裟，設不持戒，彼等悉已為涅槃印之所印也。若復出家不持戒者，有以非法而作惱亂，罵辱毀呰，以手刀杖打縛斫截，若奪衣鉢，及奪種種資生具者。是人則壞三世諸佛真實報身，則挑一切天人眼目，是人為欲隱沒諸佛所有正法三寶種故，令諸天人不得利益墮地獄故，為三惡道增長盈滿故。爾時娑婆世界主大梵天王而白佛言：若有為佛剃除鬚髮，被服袈裟，不受禁戒，受已毀犯。其剎利王與作惱亂罵辱打縛者，得幾許罪？佛言：大梵，我今為汝，且略說之。若有人於萬億佛所出其身血。於意云何？是人得罪寧為多不？大梵王言：若人但出一佛身血，得無間罪，尚多無量，不可算數，墮於阿鼻大地獄中。何況具出萬億諸佛身血也！終無有能廣說彼人罪業果報，唯除如來。佛言：大梵，若有惱亂罵辱打縛為我剃髮，著袈裟片，不受禁戒，受而犯者，得罪多彼。何以故？是人猶能為諸天人示涅槃道。是人便已於三寶中，心得敬信，勝於一切九十五道。其人必速能入涅槃，勝於一切在家俗人，唯除在家得忍辱者。是故天人應當供養，何況具能受持禁戒三業相應。其有一切國王及以群臣諸斷事者，如其見有於我法中而出家者，作大罪業，大殺生，大偷盜，大污梵行，大妄語及餘不善，但擯出國，不聽在寺同僧事業。亦不得鞭打，亦不應口業罵辱，加其身罪。若故違法而謫罰者，是人便於解脫退落，受於下類，遠離一切人天善道，必定歸趣阿鼻地獄。何況鞭打為佛家具持戒者。
又十輪經云：佛言：族姓子，有四種僧。何等為四？一、第一義僧，二、淨僧，三、瘂羊僧，四、無慚愧僧。云何名第一義僧？諸佛菩薩辟支及四沙門果，是七種人，名為第一義僧。在家得聖果者，亦名第一義僧。云何名為淨僧？諸有能持具足戒者，是名淨僧。云何名為瘂羊僧？不知犯不犯輕重微細罪，可懺悔，愚癡無智，不近善知識，不能諮問深義是善非善，如是等相，名為瘂羊僧。云何名無慚愧僧？若有為自活命，來入佛法，悉皆毀犯，破和合僧，不畏後世，放縱六情，貪著五欲，如是人等，名為無慚愧僧。。
又大悲經云：佛告阿難：於我法中但使性是沙門，污沙門行，自稱沙門，形似沙門，當有被著袈裟衣者，於此賢劫彌勒為首，乃至最後盧遮如來，彼諸沙門如是千佛於無餘涅槃界，次第當得入般涅槃，無有遺餘。何以故？如是一切諸沙門中乃至一稱佛名，一生信者，所作功德，終不虛設。阿難，我以佛智測知法界，非不測知。阿難，所有白業得白報，黑業得黑報。若有淨心諸眾生等作是稱言，南無佛者，彼人以是善根，必定得近涅槃。何況值佛，親承供養。
又十輪經云：佛言：若諸比丘依佛法出家，一切天人阿脩羅皆應供養。若護持戒，不應謫罰閉繫刖其手足，乃至奪命，悉無是法。若有破戒比丘，如敗膿壞，非梵行而言梵行，退失墮落聖道果證，為諸煩惱結使所壞，猶能開示一切我龍人非人等無量功德珍寶伏藏。是以依我出家，若持戒，若破戒，我悉不聽輪王大臣宰相不得謫罰繫閉，加諸鞭杖，截其手足，乃至斷命。況復餘輕犯小威儀。破戒比丘雖是死人，是戒餘力，猶如牛黃，是牛雖死，人故取之。亦如石香，死後有用。能大利益一切眾生。惡行比丘雖犯禁戒，其戒勢力猶能利益無量天人。譬如燒香，香體雖壞，熏他令香。破戒比丘亦復如是，自墮惡道，能令眾生增長善根。以是因緣，一切白衣不應侵毀輕蔑破戒比丘，皆當守護尊重供養，不聽謫罰繫閉其身乃至奪命。爾時世尊而說偈言：
瞻蔔華雖萎，勝於諸餘華。
破戒諸比丘，猶勝諸外道。
又大集經：世尊說偈云：
剃頭著袈裟，持戒及毀戒。
天人可供養，常令無有乏。
如是供養彼，則為供養我。
若能為敬法，歸依而剃頭。
身著袈裟服，說彼是我子。
假使毀禁戒，猶住不退地。
若有撾打彼，則為打我身。
若有罵辱彼，則為罵辱我。
是人心欲滅，正法大明燈。
為財共鬪諍，剎利同生瞋。
又十輪經云：譬如過去有王，名曰福德。若人有犯罪過，乃至繫縛，王不欲奪命，將付狂象。爾時狂象捉其二足，欲撲其地。而見此人著染色衣故，狂象即便安徐置地，不敢損傷。共對蹲坐，以鼻舐足，而生慈心。族姓子，象是畜生，見染衣人尚不加惡，生於害心。乃至未來世有旃陀羅王，見我法中有人出家，堪任法器及不成法器，故作逼惱，或奪其命。命終之後，必墮阿鼻地獄。
頌曰：
經行林樹下，求道志能堅。
既有神通力，振錫達乘煙。
一燈四弘誓，至道莫能先。
不貪曠劫壽，何論延促年。
前魏太武時沙門曇始，甚有神異，常坐不臥，五十餘年。足不躡履，跣行泥穢中，奮足便淨，色白如面，俗號曰白足阿練也。至赫連昌破長安，不信佛法，刑害僧尼，始被白刃不傷，由是僧尼免死者眾。太武敬重。死十餘年，形色不改。
西晉沙門單道開，燉煌人。出家山居，服練松柏，三十年後，唯吞小石子。行步如飛，不耐人，樂幽靜。在抱腹山多年。石虎時，來自西平，日行七百至鄴。周行邑野，救諸患苦。得財即散，徒行而已。石氏將末，與弟子來建鄴，又南羅浮，遂卒山舍。袁彥伯興寧中登山禮其枯骸云。
東晉司空何充，弱而信法，於齋立坐數年以待神聖。設會於家，道俗甚盛。坐中一僧，容服垢污，神色低陋，自眾升坐，拱默而已。一堂怪之，謂在謬僻。充亦不平，形於顏色。及行中食，僧飯於坐，事畢提鉢而出堂，顧充曰：何侯勞精進耶！即擲鉢空中，凌虛而逝。充乃道俗目送天際，追共惋恨，稽悔累旬。
晉廬山七嶺同會於東，共成峯崿。其崖窮絕，莫有升者。晉太元中，豫章太守范甯將起學館，遣人伐材其山。見人著沙門服，凌虛直上。既至則迴身踞其峯，良久乃與雲氣俱滅。時有採藥數人皆共瞻覩。當時能文之士，咸為之興。沙門釋曇諦廬山賦曰：應真凌雲以踞峯，杪翳景而入冥者也。
晉沙門竺僧朗者，戒行明嚴，華戎敬異。甞與數人俱受法請行，至中途忽告同輩曰：君等留寺衣物，似有竊者。同侶即反，果乃盜焉。晉太元中於奉高縣金輿山谷起立塔寺，造製形像。苻堅之末，降斥道人，唯敬朗一眾，不敢毀焉。于時道俗信奉，每有來者人數多少，未至一日，輒已送知。使弟子為具，必如言果到。其谷舊多虎，常為暴害。立寺之後，皆如家畜。鮮卑慕容德以二縣粗調充其朝中。至今號其谷為朗公谷云。
晉沙門梁法相，河東人也。常獨山居，精苦為業。鳥獸集其左右，馴若家獸。太山祠大石函以盛財寶。相時山行，宿于其廟，見一人玄衣武冠，令相開函，言終不見。其函石蓋，重過千鈞。相試提之，飄然而開。於是取其財寶，以施貧民。後渡江南，住越城寺。忽遨遊放蕩，俳優滑稽。或時裸袒，干冐朝貴。鎮北將軍司馬恬惡其不節，招而鴆之。頻傾三鍾，神氣清怡，恬然自若。年八十九，元興末卒。
晉沙門釋法安者，廬山之僧，遠法師弟子也。義熙末陽新縣虎暴甚盛，縣有大社樹，下有築神廟，左右民居以百數，遭虎死者，夕必一兩。法安甞游其縣，暮投此村，民以懼虎，早閉門閭，且不識法安，不肯受之。法安徑之樹下坐禪，通夜向曉。有虎負人而至，投樹之北。見安如喜如跳，伏安前，安為說法授戒，虎踞地不動，有頃而去。至旦村人追死者，至樹下，見安大驚，謂其神人，故虎不害。自茲以後，而虎患遂息，眾益敬異。一縣士庶，略皆奉法。後欲畫像山壁，不能得空青，欲用銅青，而又無銅。夜夢人迂其床前云：此中有兩銅鍾，便可取之。安明即掘得，遂以成像。後遠法師鑄像，安送一勸助。餘一武昌太守熊無患借觀之，遂留不改。
宋孝明。江陵長沙寺沙門慧遠者，本名黃遷，即禪師慧印之弟子也。印每入定，見遠是印之先師，雖應為蒼頭，故度為弟子。常寄江陵楊家行般舟，勤苦歲餘，頗有感變。一日十會通見遠身，而般舟之處行道如故。自剋終日，至期果卒。久之現形多寶寺，僧曇珣曰：明年二月二十三日當與天人相迎。言已不見。珣於是日，設大法會，建捨身齋。其日苦氣，自知必盡。三更中聞空中樂聲，香煙甚異。珣曰：遠公之契至矣。尋爾神逝。
宋沙門釋慧全，涼州禪師也。開訓教授，門徒五百。有一弟子，性頗麁暴，全常不齒。後忽自云：得三道果。全以其無行，永不信許。全後有疾，此弟子夜來問訊時，戶猶閉如故。全頗驚異，欲復驗之，乃語：明夕更來。因密塞窓戶，加以重關。弟子中宵而至，徑到床前，謂全曰：闍梨可見信來。因曰：闍梨過世當生婆羅門家。全曰：我坐禪積業，豈方生彼。弟子云：闍梨信道不篤，兼外學未絕，雖有福業，不能超詣。若作一切會，得飯一聖人，可成道果耳。全於是設會。弟子又曰：可以僧伽梨布施。若有須者，勿擇長幼。及會訖施衣，有一沙彌就全求衣，全謂是其弟子。全云：吾欲擬奉聖僧，那得與汝。迴憶前言，不得擇人，便以歡施。他日見此沙彌，問云：先與汝衣著不大耶？沙彌曰：非徒不得衣，亦有緣事，愧不豫會。全方悟先沙彌者，聖所化也。弟子久乃過世。過世之時，無復餘異，唯塜四邊，時有白光。全元嘉二十年猶存，居在酒泉。。
齊始豐赤城山有釋慧明，姓康，康居人。祖世避地于東吳，止赤城山石室。於是栖心禪誦，畢命枯槁。後於定中見一女神，自稱老嫗，云：常加護衛。或時有白猨、白鹿、白蛇、白虎游戲階前，馴伏宛轉，不令人畏。齊竟陵文宣王聞風祗挹，頻遣三使，殷勤敦請。乃暫出山，至京師，到第，文宣敬以師禮。少時辭還山，苦留不止，於是資終發遣。以建武之末，卒於山中，春秋七十矣。
仰尋震旦海曲神州，諸山伽藍，泉巖石室，有修道人所居聖寺，時有行者咸見非一。且述三五，用為實錄。餘之不盡，不可備論。
昔晉太元初，有燉煌沙門竺曇猷，乞食坐禪，強志勤業。游會稽剡縣赤城山，有群虎來前，猷為說法，一虎獨眠，乃以如意杖打頭。有十圍蛇繞之，都無怖色。又山神捨宅，與之作寺。又往赤城山宴坐。此山與天台瀑布、四明連屬。父老云：天台山有聖寺。猷往尋之，石橋跨谷，青滑難度，衡石斷路，無由得達。旬宿橋首，聞彼行道唱布薩聲，便潔齋自勵，忽見衡石㵎開。猷便前度，具覩精舍，神僧燒香。中食畢，謂曰：却後十年，自當來此。
齊鄴下大莊嚴寺沙門圓通者，感一神僧，夏中聽講。夏罷自恣，就辭云：在竹林寺。邀通過之，通具問道經。來年尋至，在彼山東鄴之西北。神僧迎接，具見門開，房宇華敞，林木森大。經宿周流，意言道合，便有終焉之思。神僧為諮大和上，乃不許之。及還舊路，三里之外，反望莫覩。後之往者，不知其處。
近鄧州有沙門名道勤者，於州北倚立山巖追訪，具見周循歷覽，實為住寺。眾具皆備，但不見人。却下重尋，便失歸路。乃於道次，築室擬尋。
汾州東南介山抱腹巖者，山居之僧，數見沙門，乘空來往。
又涼州南洪崖窟，沮渠蒙遜所造，碑寺見存。有塐聖僧常自行道，人來便止，人去尋行。故旁側足跡，納納示現。然徒眾不可見之。
原夫上聖垂慈，至人利物。意欲導四生於寶所，運三有於大車。師弟異軌而同歸，法俗殊途而一致。所以立像表真，彝訓常俗；寄指筌月，出道常規。但以妄著我人，墮慢沿流，隨業漂淪，無思悛革。良由對迷累劫，不識三尊；愚戇頑執，罕逢十聖。是故命如風燭，難可駐留；形同石火，豈容長久。況復五濁交侵，四蛇常逼。而能安忍，翫茲虛幻。故使大聖慈悲，適悲適化陶誘。行中要切，無過禮懺行道。故龍樹十住論云：菩薩晝夜各有三時，於此六時禮拜十方諸佛，懺悔、勸請、隨喜、迴向。菩薩來至阿惟越地，依此修行，速成不退。如念東方善德佛等十方諸佛本願力故。若有眾生於先佛所種諸善根，聞是佛名，即能信受，便得不退菩提之心。亦由愚識常聞惡聲，今忽聞喚南無佛名，欻然驚喜，情慮欣泰，罪滅福生。故經云：敬禮此佛，能除百萬生死重罪。或言：能除千劫生死重罪。若不依此階級以動凡心，則負罪者累劫受殃。但聞佛名，無不踊躍，我有何罪，不見真容！雨淚滂流，一心合掌。我有何善，聞佛名號！欣喜加敬，瞻仰聖顏，愛戀無厭。用此悲慶，信根日增。如此通情，識心無累，則於敬禮，常加歸命。比見道俗，聞唱佛名，身雖逐禮，心乃外緣。中途蹶錯，都不省悔。無信無慚，於是乎在。或有道俗，屏處禮拜，或昇或沈，身心墮慢，曾無驚懼。不敬之罪，於是轉加。或有道俗，對眾禮拜，千僧萬俗，高聲唱和，急度而禮。身不逐拜，心不敬思，類同點兵，但記空名。如碓上下，勞多無益。上來略疏，非無斯咎。苟求名利，不存忠敬。依信能入，發生智識。信既不行，能入何寄。自下略述五意。並依聖教，示其真偽。請除妄歸真，功成究竟也。
仰惟大覺之慈，至極之聖，宿祐嘉運，冥感應期。聞名致敬，則勝業肇於須臾；憑心相化，則妙果成於曠劫。故五十三佛，聲益微塵之前；三千至真，光鑠河沙之後。二十五佛，功利救苦之厄；娑婆七寶，不逮一禮之福。雖合掌之因似賒，而樹王之報漸及。故知禮拜稱讚，豈虛棄功；虔誠呈敬，冥益福利。故智度論云：若菩薩未入法位，遠離佛法，壞諸善根，設在煩惱，自不能度，安能度人。是故不應遠離諸佛。譬如嬰兒不離其母，行路不離糧食，熱時不離涼風，寒時不離暖火，度水不離堅船，病苦不離良醫。是故菩薩常不離佛。何以故？父母親友人天王等不能益我，度諸苦海。唯佛世尊令我出苦，是故常念不離諸佛也。
又藥王藥上經云：釋迦牟尼佛告大眾言：我昔無數劫時，於妙光佛末法之中，出家學道，聞五十三佛名。聞已，合掌心生歡喜。復教他人，令得聞持。他人聞已，展轉相教，乃至三千人。此三千人異口同音，稱諸佛名，一心敬禮。以是因緣功德力故，即得超越無數億劫生死之罪。其初千人者，始從華光佛為首，下至毘舍佛，於莊嚴劫得成佛道，即過去千佛是也。此中千佛者，始從拘樓孫佛為首，下至樓至佛，於賢劫中次第成佛。後千佛者，始從日光佛為首，下至須彌相佛，於星宿劫中當得成佛。現在十方諸佛善德如來等，亦得聞是五十三佛名故，於十方世界各得成佛。若有善男子善女人及餘一切眾生，得聞是五十三佛名者，是人於百千萬億阿僧祇劫不墮惡道。復有人能聞是五十三佛名者，生生之處常得值遇十方諸佛。若復有人能至心敬禮五十三佛名者，除四重五逆及謗方等經，皆悉清淨。以是諸佛本誓願故，於念念中即得除滅如上諸罪。
又決定毘尼經云：若能至心敬禮三十五佛，其人功德無量無邊。
又佛名經云：若善男子善女人聞此二十五佛名，至心受持，讀誦恭敬禮拜，得離地獄、餓鬼、畜生三惡道苦，得除瞋恚愚癡滅百劫重罪，常生十方淨佛國土。設復有人滿三千大千世界七寶，一百歲中常用布施，猶不如誦持禮拜二十五佛名功德，千分不及一，乃至算數譬喻所不能知。何以故？以眾生善根微薄，不得聞此佛名。若善男子善女人得聞此二十五佛者，非於一佛十佛所種諸善根。是人乃於百千萬佛所種諸善根，然後乃得聞此佛名。是人超越四十八劫，在前成佛。若復有人不信此二十五佛名得此功德，是人當墮阿鼻地獄，滿足百劫。舍利弗。若比丘、比丘尼、優婆塞、優婆夷欲懺悔諸罪，當淨洗浴，著新淨衣，淨治室內，敷好高座，安置尊像，懸二十五枚幡，種種華香供養，誦此二十五佛名。日夜六時懺悔，滿二十五日，滅四重八重等罪。式叉摩那、沙彌、沙彌尼亦復如是。
又文殊問經讚佛偈云：
我禮一切佛，調御無等雙，
丈六真法身，亦禮於佛塔。
生處得道處，法輪涅槃處，
行住坐臥處，一切皆悉禮。
諸佛不思議，妙法亦如是。
能信及果報，亦不可思議。
能以此祇夜，讚歎如來者，
於千萬億劫，不墮於惡道。
又菩薩本行經云：正使化無數億計人成辟支佛，有人百歲四事供養，功德甚多，不如有人以歡喜心一四句偈讚歎如來功德無量。
又善生經云：以四天下寶，供養於佛，又以重心讚歎如來，是二福德等無差別。
又大悲經云：一稱佛名南無佛者，以是善根入涅槃界不可盡也。
述曰：既知聖教，禮佛功德不可思議，是故行者常須作意，不得自墮。恐無常忽至，瞻禮無處。譬鼠入角，路窮何趣。是故經中世尊說偈云：
命如風中燈，不知滅時節。
今日復明日，不覺死輕至。
冥冥從業緣，不知生何道。
又上生經云：若有禮敬彌勒佛者，除却百億生死之罪，乃至來世龍華樹下亦得見佛。又云：我滅度後四眾八部聞名禮拜，命終往生兜率天中。若有男女犯諸禁戒，造眾惡業，聞是菩薩大悲名字，五體投地，誠心懺悔，一切惡業速得清淨。若有歸依彌勒菩薩，當知是人得不退轉。彌勒成佛，見佛光明，即得受記。
又增一阿含經云：禮佛有五功德：一者、端正。二、得好聲。三、多饒財。四、生處高貴。五、生天上。。
又金剛三昧經云；若有暫聞佛勝智慧，深心隨喜，不起誹謗者，於百千劫不墮惡道，生處值佛。乃至念佛法身功德無邊。
又普賢觀經云：若有晝夜六時禮十方佛，誦大乘經，思第一義甚深空法，一彈指頃，除百萬億那由他恒河沙劫生死之罪。行此法者，真是佛子，從諸佛生。十方諸佛及諸菩薩為其和上。是名具足菩薩戒者，不須羯磨，自然成就，應受一切人天供養。
又涅槃經云：若於佛法供養一香燈，乃至獻一華，則生不動國。善守佛僧物，塗掃佛僧地像塔如母指，常生歡喜心，亦生不動國。此即淨土常嚴，不為三災所動也。
敬惟法身無相，應現十方。謂四方四維上下。俗儒所說，唯據此洲，洲外有洲，古今未說。若依內典，通窮無際，橫亘十方，傍羅異域。今佛教中，娑婆忍土，萬億日月，四重圍輪，大千世界，名一佛土。此猶據化佛釋迦如來所王之域。故華嚴經云：盧舍那佛報身如來所王之土，復過是數，盡十方界非凡所謀。故梵網經偈云：
我今盧舍那，方坐蓮華臺。
周匝千華上，復現千釋迦。
一華百億國，一國一釋迦。
各坐菩提樹，一時成佛道。
如經所云：千華千佛，即以一葉為一華，故一華千葉，千佛現世。
又如普賢觀經云：毘盧遮那法佛如來所王之上，遍一切處。其佛住處，名常寂光。
據此明無住之住，引凡虛心，令其敬仰。至理而論，安有住處。如是十方無量世界諸佛如來，無時息化。過、現、未來，約凡生滅，據化而說。若依實教，聖化常周，功齊法界，不可以一域為局，不可以三世限論也。今且據釋迦一代現化而述，故權受胎，八相成道。利益淺機，漸通大教。乃至父母諸親俗尊尚禮如來。何況下凡而不虔敬也。
又佛說十二佛名神呪除障滅罪經云：爾時世尊告彌勒菩薩言：彌勒，東方去此佛剎有十不可說諸佛剎億百千微塵等，過爾許諸剎，有一佛土，名曰解脫主世界。彼世界有一佛，名曰虛空功德清淨微塵等目端正功德相光明華波頭摩瑠璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來。若善男子善女人犯四重五逆，誹謗三寶，及犯四波羅夷。是人罪重，假使如閻浮履地變為微塵，一一微塵成於一劫，是人有若干劫罪。稱是一佛名號，禮一拜者，悉得滅除。況復晝夜受持，讀誦憶念不忘者。是人功德不可思議。而彼佛世界中有菩薩名無比，無障礙王如來授彼菩薩記，當得成佛，號曰毫相日月光明焰寶蓮華堅如金剛身如毘盧遮那無障礙眼圓滿十方放光照一切佛剎相王如來。彼東方復有佛，名曰一切莊嚴無垢光如來。南方有佛，名曰辯才瓔珞思念如來。西方有佛，名曰無垢月相王名稱如來。北方有佛，名曰華莊嚴作光明如來。東南方有佛，名曰作燈明如來。西南方有佛，名曰寶上相名稱如來。西北方有佛，名曰無畏觀如來。東北方有佛，名曰無畏無怯毛孔不竪名稱如來。下方有佛，名曰師子奮迅根如來。上方有佛，名曰金光威王相似如來。爾時佛告彌勒：若有正信善男子善女人，稱此十二佛名號之時，經於十日。當修懺一切諸罪，一切眾生所有功德皆隨喜，勸請一切諸佛久住於世，以諸善根迴向法界。是時即得滅一切諸罪，得淨一切業障，即得具足成就莊嚴一切佛土，具足無畏，具足身相，具足菩薩眷屬圍繞，具足無量三昧，具足如意佛剎莊嚴，行阿耨菩提而得端正可喜果報。爾時世尊而說偈言：
若有善男子，若有善女人，
受持此佛名，生生世世中，
得他人愛敬，光明威力大，
生處為人尊，於後得成佛。
又尸迦羅越六向拜經云：佛在世時，有長者子名尸迦羅越，早起洗浴著衣，六方各向四拜。佛入王舍城，越遙見之。佛到家，問之：何為六向拜，此應何法？越言：父在時教我，不知何應。佛言：父教汝禮，不以身拜。越便長跪言：願佛為我解此六意。佛言：聽之。其有長者黠人，能持四戒不犯者，今世為人所敬，後世生天上。一，不殺生，二、不偷盜，三、不愛他人婦女，四不妄言兩舌貪恚愚癡。不能制此四意者，名為月暗。如月盡時，光明稍冥。能自制惡意者，如月初生，其光稍明，至十五日盛滿時也。佛言：東向拜者，謂子事父母，當有五事：一者，當念治生。二者，早起，勅令奴婢時作飯食。三者，不益父母憂惱。四者，當念父母恩重。五者，父母疾病當恐懼，求醫療之。父母視子，亦有五事：一者，當念令去惡就善。二者，當教計算書疏。三者，當教持經戒。四者，當與娶婦。五者，家中所有當給與之。南向拜者，謂弟子事師，當有五事：一者，當敬歎之。二者，當念其恩。三者，所教隨之。四者，思念不厭。五者，當從後稱譽之。師教弟子，亦有五事：一者，當令疾知不忘。二者，當勝他人弟子。三者，欲令知已不忘。四者，有諸疑難，悉為解說。五者，欲令弟子智慧勝師。西向拜者，謂婦事夫，當有五事：一者，夫從外來，當起迎之。二者，夫出不在，當炊蒸掃除待之。三者，不得有婬心於外，夫罵詈之，不得還罵作色。四者，當用夫教誡，所有什物不得藏匿。五者，夫若寢息，蓋藏乃臥。夫視其婦，亦有五事：一者，出入當敬於婦。二者，衣食以時與之。三者，當給與金銀珠璣。四者，家中所有多少，悉用付之。五者不得於外耽畜侍御。北向拜者，謂人視親屬朋友，當有五事：一者，見之作惡，私往屏處，諫曉呵止之。二者，小有急事，當奔趣救護之。三者，所有私語，不得為他人說。四者，當相敬歎。五者，所有好物當多少分與之。向地拜者，謂丈夫視奴容婢使，亦有五事：一者，當以時衣食。二者，病瘦當呼醫治之。三者，不得妄撾捶之。四者，有私財物，不得奪之。五者，分付之物，當平等與之。奴婢事大夫，亦有五事：一者，當早起，勿令大夫呼之。二者，所當作次，用心為之。三者，愛惜大夫物，不得棄捐乞丐人。四者，大夫出入，當送迎之。五者，當稱譽大夫善，不得說其惡。向天拜者，謂人事沙門道人，當用五事：一者，以善心向之。二者，擇好言與語。三者，以身敬之。四者，當慈慕之。五者，沙門道人，人中之雄，當恭敬承事，問度世之法。沙門道人當以六意視其凡民：一者，教之布施，不得自慳。二者，教之持戒，不得自犯。三者，教之忍辱，不得恚怒。四者，教之精進，不得懈慢。五者，教之一心，不得放意。六者，教人黠慧，不得愚癡。如是行之，為汝父在時六向禮拜之教也。何憂不富。迦羅聞已，即受五戒，作禮而去。
夫道與俗反，名與實乖。得其趣者，玄會幽理。何以然耶？至如俗中相考，不許述其名字。若論內典諸佛名號，稱揚禮敬，獲福無量。良以諸佛如來大慈愍物，降靈在俗，濟度為先。有心希仰，無不蒙益。或以口稱，或以心念，或以身禮，三業加敬，三毒清涼。漸拔有根，出於界繫。有斯大德，故稱得福。彼流俗者，與上相違，且順一生，潛諱而已。遠祖後孫，非諱所及。孔門徵在，可以鑒諸。今依論中，諸佛名號，標舉義類，各有勝能。故略釋之，以例諸名。如西云釋迦，此云能仁，豈有一佛非能仁也。如西云阿彌陀，此云無量壽，豈有一佛非長壽也。如東方善德佛，乃至下方廣眾德佛，豈有一佛非善德，非廣德也。只可題名同異，據其功能，力用齊等。但心思佛名號，目覩金容，敬心信禮，得福無量。故十住毘婆沙論歎佛偈云：
若有人得聞，說是諸佛名，
即得無量福，如為寶月說。
我禮是諸佛，今現在十方，
其有稱名者，即得不退轉。
述曰：今創發起一切恭敬者，一者謂普及為言，切者謂盡際為語。恭謂束身翹仰，敬謂心無異念。若不唱此，恐心馳散，故勤情恭敬，正觀現前也。敬禮常住三寶者，如涅槃經云：若有人聞常住二字，是人生生不墮惡趣。以法身凝然，不變故常，報身相續，不斷故常。化身作用無休故不變。又佛身體一，隨義說三。故釋迦云：吾今此身即是法身。由是法身所依持故。如泥木靈像，造有所表。敬誠殷禮，獲福無量；輕心毀謗，招罪彌殃。然後供養，嚴持香華，運心周普，作用佛事。現前不現前，常須普薦香華一切衣服飲食音樂等事。皆共眾生等心供養，無令斷絕。故華嚴經中諸菩薩等所行供養，隨心指相。如見大山、大雲、大水、大火，即以為香山香雲、八功德水、七淨妙華，運心作意，無不成供。乃至華林菓樹，例准行之。禮佛者，隨禮十方佛、二十五佛、三十五佛、五十三佛、賢劫千佛、萬五千佛等，稱名用意，具如前述。懺悔者，所有輕重自作、教他、見作隨喜，義須披析，悔前所犯，慚愧慷慨，銜悲滿目。若不蒙誨示，則守死長苦。具明法用，如下懺悔篇述。勸請者，至誠求願，諸佛觀諸眾生，巨細無異，望得從願，莫捨壽命。願住多劫，度脫眾生。隨喜者，他人作福心生歡喜也。迴向者，迴諸福德，向無上道。發願者，願是能引，行是起作。若有願無行，願則虛，若有行無願，行則孤。；由有行故，願不虛。願行相扶，證果不虛。故懺悔罪中亦兼有願。願於今身償，不惡道受，即是通明也。自外臨時，准用可思。
述曰：今此所敘威容相狀，中邊時俗，各有異儀。隨國行之，以敬為本。此乃初心，非學不解。故須委歷，用曉未聞。久行碩德，固非所望。然中天虔敬，振旦不同。彼則拜少而繞多，此則拜多而繞少，彼則肉袒露足而為恭，此則巾屨備整而稱敬。誠道俗之殊容，乃方土之異等。但自審詳儀，臨時緩急。若容與朝覲，則三業殷勤；時序怱切，則四支削略。斯並行藏在要，智出不思，足使加敬盡哀，彼我通意者也。故出曜經曰：有信士威儀，有出家威儀，有大道人威儀，有小道人威儀。由是善行趣道之基，故生善處。以此文證，明知歸信威儀，入道之始，不可隱略，故序以命之。
如俗中周禮有九品之拜，出自太祝之宮。斯非內教，然禮貴從俗故也。一曰稽首拜，謂臣拜君之拜也。稽訓為稽。即文稽留，停頭至地少久也。二曰頓首拜，謂平敵者如諸侯相拜也。即以頭向下虛搖而不至地也。三曰空首拜，此君答臣下之一拜也。即以頭至手，所謂拜手也。四曰振動拜，謂敬重之，慄動變之拜也。五曰吉拜，謂而後稽顙，謂齊縗不杖以下也。言吉者，此殷之凶拜也。周以其與吉拜頓首相近，故謂之吉拜。即先作稽首拜，後作稽顙。是額也。以額觸地，無容儀也。六曰凶拜，謂稽顙而後頓首拜，謂三年服者拜也。七曰奇拜，謂先屈一膝，即今時所謂雅拜也。一說：奇拜，但一拜以答臣下之拜也。八曰褒拜，褒謂為報。報拜者，再拜是也。又云褒拜，今時持節之拜也。即再拜於神與尸也。九曰肅拜，謂但俯下手，今時揖者是也。亦指婦人拜。又肅拜或至三也。空首奇拜唯一，餘則再拜之也。上並俗禮正文。鄭康成依位釋之如此。今據內教以禮敬為初，大略為二：即身、心也。佛法以心為其本，身為其末。故須菩提靜觀室內，如來嘆為禮見於法身。蓮華色尼初至寶階，如來毀為拜於化佛。故知靜處思微，念念趣道；觀形鑒貌，新新在俗。能所未免，相見齊生。我倒現前，即為障道。故佛約此而分身、心敬也。如能即色緣空，觀境心造。紛紛集起，不無染淨；知識妄念，未可清澄。想倒空時，緣念斯絕。今居凡地，力極制御，止得如斯。念念自然，漸能清淨。常起兩觀，不得單行。謂知塵無境，是漸背俗；謂知識亦無心，是漸向真。如此策修，長時不已，分分增明，三祇方就也。
又大慈經云：佛告阿難：南無佛者，此是決定諸佛世尊名號音聲故，稱言南無諸佛故。過去有大商主，將諸商人，為摩竭大魚欲來吞舟，由三稱南無佛名，並皆免難。魚聞佛名，以善心故，捨身後世，出家得道。何況有人得聞佛名，聽聞正法，親於佛所種諸善根，而不畢定利益。
又十誦律：佛語優波離，稱和南者，是口語。若曲身者，是名心淨。若比丘禮時從座起，偏袒右肩，脫革屣，右膝著地，以兩手接上座足禮。
述曰：依經云：和南者，梵語也。或云那謨、婆南等。此猶非正。依本正云槃淡。我禮，或云歸禮。歸亦我之本情，禮是敬之宗致也。或云歸命者，義立代於南無也。理事符同，表情得盡。俗人重南無而輕敬禮者，不委唐梵之交譯也。況復加以和南，諸佛迷之，彌復大笑。又南無者，善見論翻為歸命覺，亦云禮大壽。又和南者，出要律儀翻為恭敬，善見論翻為度我。準此而言，恭敬、度我，義通凡聖。豈和南偏在尊師，亦通上聖念救生也。故經中來至佛所云：南無無所著，至真等正覺。是名口業稱歎如來德也。
述曰：敬尋經律，無敷坐具之文，但云脫屣禮足。今據事用，理須坐具。故四分律云：為護身、護衣、護僧臥具故，制畜坐具。既為身衣，明知須設。又坐具之用，本是坐時之具。所以禮拜之中，無其敷之。故如來將坐，如常敷之。准此比丘自敷而坐，不合餘人為敷。今見西僧來至佛前禮者，必褰裙以膝拄地，合掌長跪，口讚於佛，然後頂禮。此乃遺風猶在，恭相可準行之。今時僧尼至於佛前，並令侍者為敷坐具。此益憍慢，未是致敬之恭。又至佛前貯立，待席方始禮者，此亦不可。又在床上而設禮者，此亦不敬。如見尊長，即須急拜，安得覓席。如見君王，即須敬拜，何得在床。人王凡尊，尚恭不高；何況法王，輒相倫擬！雖有餘救，終成慢墮。故三千威儀經云：不得在座上禮也。
述曰：此部別有五儀式：第一、明脫履者，此為申極敬儀也。如此土群臣朝謁之儀，皆在殿庭，履屨不脫。有時上殿，則劍履皆捨。此古之法，非始今儀。天竺國中地多濕熱，以革為屣，制令著之。如見上尊，即令脫却。自餘寒國，隨有履著。行事之時，脫足為敬。若是白衣，多著靴鞵為恭。初入寺內，不勞脫足。若入佛堂，得脫。第一。
第二、明偏袒者，依律云：偏露右肩，或偏露一肩，或偏露一膊。所言袒者，謂肉袒也。示從依學，有執作之務。俗中袖挾右袂，便穩於事是也。今諸沙門但出一肩，仍有衫襖，非袒露法。如大莊嚴論云：沙門釋子者，肩黑是也。外道通黑，沙門露右，故有不同。律中但有三衣通肩被服。如見長老，乃偏袒之。設以衣遮，名為偏袒。一何可笑也！故知肉袒肩露，乃是立敬之極。然行事之時，量前為袒。如在佛前及至師僧，懺悔禮拜，並須依前右袒為恭。若至寺外街衢路行，則須以衣覆肩，不得露肉。西國濕熱，共行不怪。此處寒地，人多譏笑。故五分律云：雖是我語，於餘方不清淨者，不行無過也。第三、明呈恭者，故律云：當令一心，合十指爪掌，供養釋師子。或云：叉手白佛者，皆是斂容呈恭，制心不令馳散。然心使難防，故制掌合而一心也。今禮佛者，多有指合掌不合，或有指合而掌開，良由心慢而情散也。寧開指而合掌，不得合指而開掌。欲來求福，反招慢過。既知一心合掌之儀，即須五體投地禮之。故地持論云：當五輪至地而作禮也。又阿含經云：二肘兩膝及頂，至為五輪。輪謂圓相。五處皆圓，能令上下迴轉，生福轉多，名為輪也。今有西僧禮拜之時，多褰足露膝，先下至地，然後以肘按地，兩掌承空，示有接足之相也。若前尊跏趺，不垂脚坐者，隨事而行，不勞接足。今見禮者，二手捺地，兩足據後，頭不至地，亦是乖慢。既知五輪著地之儀，即須知右膝胡跪之相。經中多明胡跪、胡跪、䠆跽，斯並天竺敬儀，不足可怪。即是左右兩膝交互跪地，有所啟請悔過儀也。第四明禮儀者，聲論云：槃那寐者，此云禮也。智度論云：禮法有三：一、是口禮。二、屈膝頭不至地。三、頭頂至地。下者挹，中者跪，上者稽首。菩薩禮佛有三：一者、悔過品，二者、隨喜迴向品，三者、請佛品。問：禮唯身業，亦通三業耶？答：禮通三業。五輪至地，為除身業不善。稱揚名字，歌讚佛德，為除口業不善。心常緣念，若鏡目前，為除意業不善。為對佛眼，故須身禮。為對天耳，故須口唱。為對他心，故須意念。由口業唱故，聞慧得成。由意業念故，思慧得成。由身業禮故，修慧得成。由身業禮故，戒學得成。由意業念故，定學得成。由口業唱故，慧學得成。上來所述，且綺互明之。若據通門，三業之中，三學並攝也。第五、明邪正者，源此禮法。於齊代初，有西國三藏，厥號勒那，覩此下凡，居在邊鄙，不閑禮儀，情同猴馬，悲心內溢，為翻七種禮法。文雖廣周，逐要出之。從麁至細，對麁為邪，對細為正，故階級有七。意存後三也。
第一、名我慢憍心禮者，謂依次位，心無恭敬，恃尊自德，無師仰意，恥於下問，諮受無所，心無法據。雖設拜，心馳外境，如碓上下，空無所獲。一形所作，無境住心，輕生薄道，徒勞無益。外覩似恭，內增慢惑，猶如木人，情不崇重。五輪不具，三業馳散，是名慢憍禮也。第二、唱和求名禮者，雖非慢高，心無淨想，粗正威儀，身心詐恭。見人身輕急禮，人去身墮心疲。稍似恭順。片有相扶，其福薄少，非真供養。良由口唱心散，是名唱和禮也。第三、身心恭敬禮者，聞唱佛名，便念佛身，如在目前。相好具足，莊嚴晃曜。心相成就，感對佛身，手摩其頂，除我罪業。是以形心恭敬，無有異念。供養恭敬，情無厭足。心想現前，專注無昧。導利人天，為上為最。功德雖大，猶未是智，後多退沒。是名身心禮也。第四、發智清淨禮者，良由達佛境界，境界慧心明利，深知法界，本無有礙。由我無始，順於凡俗。非有有想，非礙礙想。今達自心，虛通無礙，故行禮佛，隨心現量，禮於一佛，即禮一切佛。一切佛即是一佛，以佛法身體通用融，故禮一拜遍通法界。如是香華種種供養，例同於此。法僧加敬，我亦同然。雖三相別，性理無殊故。三乘名異，解脫體同。故知一禮則一切禮，一切禮則一禮。如是三寶既能通達，一切三界六道四生同作佛想，供養禮拜。自淨身心，蕩蕩無障，念佛境界，心心轉明。一拜一起，為尊為勝，即是淨業無窮，果報無限，是名發智禮也。第五、遍入法界禮者，良由行者想觀自己身心等法，從本已來，不離法界，不在諸佛身外，亦不在諸佛身內，亦不在我外，亦不在我內。自性平等，本無增減。今禮一佛，即遍通諸佛。所有三乘位地無漏，我身既遍，隨佛亦遍，乃至法界空有二境，依正兩報，莊嚴供具，無問行財，隨緣遍滿，不離法界，隨心無礙，並薦供養，隨喜頂禮。如一室中懸百千鏡，有人觀鏡，鏡皆像現。佛身清淨，明逾彼鏡，迭相涉入，鏡無不照，影無不現。此則攝他為總，入他為別。一身既爾，乃至一切法界凡聖之身及供養之具，皆助隨喜，悉同供養。有目者見，無目者不覩。如此行學法界軌門，大有利益。故地持論有現前供養、不現前供養，不現前供養勝現前供養。以難成故。既知我身在佛身內，如何顛倒妄造邪業，不生愧恥。又諸佛德用既齊，名號亦等，隨稱何名，名無不盡。如稱一釋迦名，禮召一切諸佛，無不備周。如西云釋迦，此云能仁。豈有一佛非能仁也！西云阿彌陀，此云無量壽，豈有一佛非長壽也！西云彌勒，此云慈氏，豈有一佛非慈氏也！故智度論云：一佛勝能等一切佛勝能，一切佛勝能等一佛勝能。設一切佛不化眾生，但一佛化生，即功歸法界，德用遍周。是名遍入法界禮也。第六、正觀修誠禮者，此明自體自身佛，不緣他境他身佛。何以故？一切眾生自有佛性，平等本覺，隨順法界，緣起熾然。但為迷故，唯敬他身。己身佛性，妄認為惡。縱修此行，常為偏倒。若知己身極惡無佛性者，縱敬他身，終成無益。眾生迷惑，雖發微善，唯將法界供具供養他身，無始已來未曾將一燈、一香、一禮、一喰供養己身佛性。若能反照本覺，則解脫有期。故維摩經云：如自觀身實相，觀佛亦然。又云：不觀佛，不觀法，不觀僧，以見自身他身平等正法性故。己心清淨即是自性住佛性，隨力修明是引出佛性，三祇果圓即是至得果佛性。若據妙達，唯局大聖。若論下凡，雖未頓修，不得不解。如涉遠道，要藉自身。欲見佛性，要觀己佛。法僧亦爾，體同無二，是名正觀禮也。第七、實相平等禮者，大意同前。猶存有禮有觀，自他兩異。今此一禮，無自無他，凡聖一如，體同用融，如如平等，古今無別。若見佛可尊可敬，即見凡可卑可慢。若起此心，還成僻執。故般若經云：是法平等，無有高下，是名阿耨菩提。以實相離念，不可以心取，不可以相求，不可以禮敬，不可以慢情。去高下，離尊卑，靜亂一原，恭怠齊固。安心此意，是名平等禮也。故文殊禮文云：不生不滅故，敬禮無所觀。此之一禮，凡夫淺識，恐聞反謗。上智之人，內行平等，外順修敬，內外合宜，是名平等禮也。又增一阿含經世尊所說偈言：
若欲禮佛者，過去及當來，
說於現在中，當觀於空法。
若欲禮佛者，過去及當來，
現在及諸佛，當計於無我。
善業以先禮，最初無過者，
空無解脫門，此是禮佛義。
若欲禮佛者，當來及過去，
當觀空無法，此名禮佛義。
頌曰：
稽首三寶，歸誠十方。瞻仰尊敬，
益福除殃。機路異色，慈誘同芳。
隱顯相發，化應無彊。雖生茲土，
感赴殊鄉。觀禮欣慶，福祚彌長。
法性無二，縱隔何傷。虔誠一拜，
周遍難量。
唐左監門校尉馮翊李山龍，以武德中暴亡，而心上不冷，如掌許。家人未忍殯斂，至七日而蘇，自說云：當死時被冥收錄，至一官曹廳事，甚宏壯廣大。庭內有囚數千人，或枷鎖，或杻械，皆北面立滿庭中。吏將山龍至廳下，天官坐高床，侍衛如王者。山龍問吏：此何官？吏曰：是王也。山龍前至階下。王問：汝生平作何福業？山龍對曰：鄉人每設齋講，常施物同之。王曰：汝身作何善業？山龍曰：誦法華經兩卷。王曰：大善，可昇階。既昇，廳上東北間有一高座，如講座者。王指座謂山龍曰：可昇此座誦經。山龍奉命至側。王即起立曰：請法師昇座。山龍昇座訖，王乃向之而坐。山龍開經曰：妙法蓮華經序品第一。王曰：請法師下。山龍即下座，復立階下。顧庭內囚已盡，無一人在者。王謂山龍曰：君誦經之福，非唯自利，乃令庭內眾囚皆以聞經獲免，豈不善哉！今放君還去。山龍拜辭，行數十步，王復呼還，謂吏曰：可將此人歷觀諸獄。吏即將山龍東行百餘步，見一鐵城甚廣大，上屋覆其城。城傍多有小窓，或大如小盆，或如盂盌。見諸男女從地飛入窓中，即不復出。山龍怪問。吏曰：此是大地獄，中多有分隔，罪計各異。此諸人者各隨本業赴獄受罪耳。山龍聞之，悲懼稱南無佛，請吏求出。至院門見一大鑊，火猛湯沸，傍有二人坐睡。山龍問之，二人曰：我罪報入此鑊湯，蒙賢者稱南無佛，故獄中諸罪人皆得一日休息疲睡耳。山龍又稱南無佛。吏謂山龍曰：官府數移改。今王放君去，可白王請抄。若不爾，恐他官不知，復追錄君。山龍即謁王請抄，王命紙書一行字付吏曰：為取五道等署。吏受命，將山龍更歷兩曹，各廳事侍衛亦如此。王之遣吏皆取其官署。各書一行訖，付山龍。龍持出至門，有三人謂山龍曰：王放君去，可不少多乞遣我等。山龍未言。吏謂山龍曰：王放君不由彼。然彼三人者，是前收錄君使，一人是繩主，當以赤繩縛君者；一人是棒主，當以棒擊君頭者；一是袋主，當以袋歙君氣者。見君得還，故乞物耳。山龍惶懼謝三人曰：愚不識公，請至家備物。但不知何處送之。三人曰：於水邊，若樹下燒之。山龍諾。吏送歸家，見親眷正哭，經營殯具。山龍入室屍傍即蘇。後日剪紙作錢帛，并酒食自送於水邊燒之。忽見三人來謝曰：蒙君不失信，重相贈遺，愧荷。言畢不見。山龍自向總持寺主說，寺主傳向臨說。
自大覺泥洹，福歸眾聖。開士應真，弘揚末教。
並飛化眾剎，隨緣攝誘。感殊則同室天隔，應
合則異境對顏。是以隨敬一僧，則五眼開淨；
隨施一毫，則六度無盡也。
如優婆塞戒經云：佛言：世間福田凡三種：
一、報恩田，二、功德田，三、貧窮田。報恩田者，所
謂父母、師長、和上。功德田者，從得暖法乃至阿耨菩提。貧窮田者，一切窮苦困厄之人。世
尊是二種田：一、報恩田，二、功德田。法亦如是。
眾僧是三種田：一、報恩田，二、功德田，三、貧
窮田。以是因緣，已受戒者，應當至心供養三寶。若人共施財物，福田施心俱等，是二福德等無差別。有財心俱等，福田勝者得果報勝。
有田心俱下，財物勝者，得果則勝。有田財俱下，施心勝者，得果亦勝。有田財俱勝，施心下者，得果不如。善男子，智者施時不為果報。何
以故？定知此因必得果故。
又僧伽吒經云：佛告一切勇菩薩言：若三千大千世界滿中胡麻，以此數轉輪聖王。若有人布施如是輪王，不如布施一須陀洹。若施陀含。若施三千世界諸斯陀含，不如施一阿那含。若施三千世界諸阿那含，不如施一阿羅漢。若施三千世界諸阿羅漢，不如施一辟支佛。若施三千世界諸辟支佛，不如施一菩薩。若施三千世界諸菩薩，不如施一如來所起清淨心。若於三千世界諸如來所生清淨心，不如凡夫聞此法門功德勝彼。何況書寫讀誦受持。爾時一切大眾白佛言：世尊，一佛福德有幾量耶？佛言：譬如大地微塵如恒河沙等眾生，悉作十地菩薩。如是一切十地菩薩所有功德，不如一佛福德之力。
又阿毘曇甘露味經云：福田好有三種：一、大德田，二、貧苦田，三、大德貧苦田。云何大德田？謂
佛辟支四沙門果等。云何貧苦田？謂畜生老病等。云何大德貧苦田？謂聖人老病等。若施大德田，恭敬心得大報。若施貧苦田，憐愍心得大報。若施大德貧苦田，恭敬憐愍心得大報。是為福田好。云何物好？不殺偷奪欺誑得物，隨有淨物多少布施，是為物好。若布施佛即時，一切得福。若布施眾僧，受用得一切福，未受用不得一切福。若供養法故，得大報。
若學人聰明大智慧，以法故供養，是謂供養法。布施得富，受施竟得樂。力壽等功德殊勝，得大果報。若施畜生，受百世報。若施不善人，受千世報。若施善人，受千萬世報。若施離欲凡夫，受千萬億世報。若施得道人，得無數世報。若施佛，得至涅槃。又布施有六難：一、憍
慢施，二、求名施，三、為力施，四、強與施，五、因緣施，六、求報施。
又佛說華聚陀羅尼經云：佛言：若復有人持施初發菩提心人。得福德多，比前功德百分寶梁經云：佛言：善男子，我今說世有二人應受信施。何等為二？一、勤行精進，二、得
解脫。令此施主得大利益有三種施：一、常施食，二、僧房舍，三、行慈心。此三福中，慈心最又菩薩本行經云：須達居家貧窮，無有財產，
至信道德，佛教布施。須達白佛：多施耶？少施耶？佛告須達：所施雖多而獲報少，布施雖少而獲報多。如施雖多而無至心，貢高自大，信
邪倒見，不得快士，所施雖多而獲報少。猶如田薄，下種雖多，收實甚少。何謂施少而獲大福者？如施雖少，歡喜恭敬，與不望報，施佛及辟支四沙門等，所施雖少，獲報弘大。猶如良田，所種雖少，收實甚多。
又智度論云：以大悲心施物雖同，福德多少隨心優劣。如舍利弗以一鉢飯上佛。佛即迴施狗，而問舍利弗：汝以飯施我，我以飯施狗，誰得福多？舍利弗言：如我解佛義，佛施狗福多。佛田第一不如施狗。以是故知，大福從心，不在田也。如舍利弗千萬億倍不及佛心。所以者何？心為內主，田是外事故。或時布施之福，在於福田。如億耳阿羅漢昔以一華施於佛塔，九十一劫人天中受樂，餘福德力得阿羅漢。又如阿輸迦王為少兒時，以土施佛，王閻浮提，起八萬塔，最後得道。施物至賤，小兒心薄，但以福田妙故，得大果報。當知大福從良田生。若大中之上，三事都具，心物福田皆妙，如佛以好華散十方佛時。問曰：此
布施福云何增長？答曰：應時施故，得福增長。
如經說：飢餓時施，得福增多。或遠行來時，若
曠路險道中施，若常施不斷，或時常念施故，
施得增廣。
又增一阿含經云：施畜生食者，獲
福百倍。與犯戒人食者，獲福千倍。施持戒人食，獲福萬倍。施斷欲仙人食者，獲福千萬倍。
與向須陀洹食者，獲福不可記，況成須陀洹乎！況向斯陀含，得斯陀含道，乃至那含羅漢、辟支如來等，其福功德不可稱計。
又智度論云：如大月氏弗迦羅城中有一畫師，
名曰千那，到東方多剎施羅國。客畫十二年，得
三十兩金，持還本國。於弗迦羅城中聞大鼓，
作大會聲。往見眾僧，信心清淨。即問維那：此
眾中用幾許物，得作一日食？維那答曰：用三十兩金足得一日食。即以所有三十兩金付維那：為我作一日食，我明日當來。空手而歸。
其婦問曰：十二年作得何物？答曰；我得三十兩金。即問：金在何所？答言：已作福田中種子。婦言：何等福田？答言：施與眾僧。婦便縛其夫送官治罪。斷事大官問：以何事故？婦言：
我夫狂癡，十二年作得金三十兩，不憐愍婦兒，盡以與他。依如官制，取縛將來。大官問其夫：汝何以不供給婦兒，乃以與他？答言：我
先世不行功德，今世貧窮，受諸辛苦。今世遭遇福田，若不種福，後世復貧，貧貧相續，無得脫時。我今欲頓捨貧窮，以是故盡以金施眾僧。大官元是優婆塞，信佛清淨，聞是語已，讚
言：是為甚難。勤苦得此少物，盡以施僧。汝是善人，即脫身瓔珞及所乘馬，并一聚落，以施貧人，而語之言：汝始施眾僧，眾僧未食，是為穀子未種，芽已得生，大果方在後耳。以是故言：難得之物，盡用布施，其福最多。
依大莊嚴論云：夫取福田，當取其德，
不應揀擇少壯老弊。佛言：我昔曾聞有檀越遣知識道人詣僧伽藍請諸眾僧，但求老大，不用年少。後知識道人請諸眾僧，次到沙彌，然其不用。沙彌語言：何故不用我等？答言：檀越不用，非是我也。勸化道人即說偈言：
耆年有宿德，髮白而面皺。
秀眉齒缺落，背膢支節緩。
檀越樂如是，不喜見幼小。
時寺中有諸沙彌盡是羅漢，皆作是語：彼
之檀越，愚無智慧，不樂有德，唯貪耆老。
即說偈言：
所謂長老者，不必在髮白，
面皺牙齒落，愚癡無智慧。
所貴能修福，除滅去諸惡，
淨修梵行者，是名為長老。
我破於毀譽，不生增減心。
但令彼檀越，獲得於罪過。
又於僧福田，誹謗生增減。
我等應速往，起發彼檀越，
莫令墮惡趣。彼諸沙彌等，
尋以神通力，化作老人像，
髮白而面皺，秀眉牙齒落，
膢脊而柱杖，詣彼檀越家。
檀越既見已，心生大歡慶，
燒香散名華，速請令就坐。
既至須臾頃，還服沙彌形。
檀越生驚愕，變化乃如是，
為飲天甘露，容色忽解變。
爾時沙彌即作是言：我非夜叉，亦非羅剎。先
見檀越，選擇耆老，於僧福田，生高下想，壞汝善根。故作是化，令汝改悔。即說偈言：
譬如蚊子嘴，欲盡大海底。
世間無能測，眾僧功德者。
一切皆無能，籌量僧功德。
況汝獨一已，而欲測量彼。
汝寧不聞如來所說四不可輕：王子、蛇、火、沙
彌等。如菴羅菓，內生外熟，外生內熟。莫妄稱量前人長短。一念之中，亦可得道。於僧福田，
莫生分別。即說偈言：
眾僧功德海，無能測量者。
佛尚生欣敬，自以百偈讚，
況餘一切人，而當不稱歎。
廣大良福田，種少獲大利。
是故於眾僧，耆老及少年，
等心而供養，不應生分別。
爾時檀越聞是語已，身毛為竪，五體投地，求
哀懺悔。
通達四果，善會六情。探玄啟悟，
證理懷禎。老少和穆，普敬祇誠。
隨緣赴供，攝誘幽冥。
夫信為道原功德之母，智是出世解脫之基。
無信不可以登輕舟，無智不可以斷微惑。斯
道顯然，昇沈目覩。數見愚夫，不信業因能生報果，謂貧富自然，苦樂天性。好醜不由忍恚，
貴賤非關恭惰。眾生自感，譬同草木，好醜自然，豈由因得。今依佛經，不同外道。夫論貧富皆由業緣，貴賤非關運命。愚智不可易慮，
妍醜弗可換身。故經云：果報好醜，定之於業。
書云：命相吉凶，懸之於天。以此言之，軍民業貧者，與之而弗得；必其相富者，任置而常豐。故漢文帝以夢而寵鄧通。相者占通貧而餓死，帝曰：能富在我，何謂貧乎！與之銅山，
任其冶鑄。後遭事逃避，餓死人家。又寧稟離王侍婢有娠，相者占之貴而當王。王曰：
非我之胤。便欲殺之。婢曰：氣從天來，故我有娠。及子之產，王謂不祥，捐圈則猪噓，棄欄則馬乳，而得不死。卒為夫餘之王。故知業緣命運，定於冥兆。終然不改，弗可與奪也。故知作善得福，為惡受殃。業果不謬，斯理皎然。如何封愚，抱迷不寤。又昔武丁之時，亳有桑穀共生于朝。太史占曰：野草生朝，朝其亡矣！武
丁恐懼，側身修善。桑穀枯死，商道中興。豈
非為善而有福也。又帝辛之時，有雀生烏，在
城之遇。太史占曰：以小生大，國家必昌。帝辛驕暴，不修善政，商國遂亡。豈非為惡之有殃也。如是史籍，具引非一。如何頑固，頓乖經史。
世人共覩，春時下種，冬則收藏。如施有來報，
感胎㲲之與掌錢；德必現酬，致銜珠之與負鹿。又昔人一瓢以濟餒夫，尚得扶輪相報。
今供一齋以施大眾，寧無福祿相酬矣。
如涅槃經：佛言：眾生有二：一者有信，二者無信。有信之人則名可治，定得涅槃，瘡疣無故。無信之人，名一闡提，名不可治。
又雜阿含經：世尊為婆羅門說耕田偈云：
信心為種子，苦行為時雨，
正念自守護，是則善御者。
保藏身口業，知食處內藏。
真實為直乘，樂住為懈息，
精進為廢荒，安隱為速進，
直往不轉還，得到無憂處。
如是耕田者，逮得甘露果，
如是耕田者，不還受諸有。
爾時婆羅門聞已，發心出家，得阿羅漢道。
又寶性論云：為六種人故說三寶：一、調御師，二、
調御師法，三、調御師弟子。何等為六種人？一、
大乘，二、中乘，三、小乘，四、信佛，五、信法，六、信
又僧伽吒經云：時有一切勇菩提薩埵白佛言：世尊，何因緣故此會眾生得發菩提？佛
言：一切勇，乃往過去無數阿僧祇劫，有佛世尊，號曰寶德。我時作摩納之子，此會眾生住佛智慧者，往昔之時悉在鹿中。我時發願：如
是諸鹿，我皆令住佛智慧中。時鹿聞已，尋皆發願，得如是。一切勇，此會大眾因彼善根，當
得阿耨菩提。
又正法念經云：若有眾生修善，以清淨心，歸
佛法僧，十拍手頃，不生餘心，命終生白摩尼天，五欲恣情，心意悅樂，三歸功德，乃至報盡，
於未來世得至涅槃。
又無上處經云：佛告比丘：有三無上處：
一、佛無上處，二、法無上處，三、僧無上處。
若諸眾生兩足、四足、無足、多足、若色、無色、
有想、無想、非有想、非無想，如來於中說無上處。若有眾生於無上處起信向心者，
於天人中得無上果報。
言：世尊，發菩提心者應攝幾許福聚？爾時世尊以偈說言：
若此佛剎諸眾生，令住信心及持戒，
如彼最上大福聚，不及道心十六分。
若此佛剎諸眾生，令住信心於法行，
如彼最上大福聚，不及道心十六分。
若諸佛剎恒河沙，皆悉造寺求福故，
復造諸塔如須彌，不及道心十六分。
若有佛剎如恒沙，皆悉遍施諸七寶，
如彼最上大福聚，不及道心十六分。
如鐵圍山高廣大，造塔無量為諸佛，
如是求福眾生等，不及道心十六分。
若諸眾生具滿劫，若頭若膊常擔戴，
如彼最勝福德聚，不及道心十六分。
如是人等得勝法，若求菩提利眾生，
彼等眾生最勝者，此無比類況有上。
是故得聞此諸法，智者常生樂法心，
當得無邊大福聚，速得證於無上道。
又涅槃經云：佛讚迦葉：若有眾生於熙連河是經典，不生誹謗。善男子，若有能於一恒河世中不謗是經，愛樂是典，不能為人分別廣說。若有眾生於二恒河沙等佛所發菩提心，
然後乃能於惡世中不謗是法，正解信樂，受
持讀誦，亦不能為他人廣說。若有眾生於三中不謗是法，受持讀誦，書寫經卷，雖為他說，
未解深義。若有眾生於四恒河沙等佛所發菩提心，然後乃能於惡世中不謗是法，受持讀誦，書寫經卷，為他廣說十六分中一分之義。雖復演說，亦不具足。若有眾生於五恒河謗是經，受持讀誦，廣為人說十六分中八分之義。若有於六恒河沙等佛所發菩提心，然
後乃能於惡世中不謗是經，受持讀誦，為他廣說十六分中十二分義。若有於七恒河謗是法，受持讀誦，為他廣說十六分中十四分義。若有於八恒河沙等佛所發菩提心，然
後乃能於惡世中不謗是法，受持讀誦，亦勸又大悲經云：佛告阿難：若有眾生於諸佛所一發信心，如是善根，終不敗亡，況復諸餘善根。譬如有人析破一毛以為百分，取一分毛沾一滴水，持至我所而作是言：我以此水寄付瞿曇，莫令此水而有增減，亦莫令風日飄暴乾竭此水，不令鳥獸飲之令盡，勿使異水而有和雜，以器盛持，莫置在地。如來爾時即受彼寄，置恒河中，不令入洄，亦復不令餘物揩突。如是水滴在大河中，隨流而去，使
不入洄，復無遮礙，諸鳥獸等亦不飲盡。如
是水滴，不增不減，一等如故，共大水聚，漸入大海。若是水滴，毘嵐風起壞世界時，假使是人住世一劫，我亦如是得住一劫。彼人爾時至劫盡時，而來我所作如是言：瞿曇，我本寄水今有無耶？如來爾時知彼水滴在大海中見知住處，不與餘水共相和雜，不增不減，平
等如故，持還彼人。阿難，如是如來應正遍知，
有大神通，無量知見，明了無障，於受寄人中最尊最勝。若於佛所寄付如是微細水滴，經
於久遠，而不虧損。此義應知，阿難，其細毛端者，喻心意識。恒河者，喻生死流。一滴水者，
喻一發心微少善根。大海者，喻佛如來應正遍知。	所寄人者，喻彼清信婆羅門長者居士等。住一劫者，喻如來受彼寄水終不虧損，亦
如彼人寄彼水滴經於久遠不虧一毫。如是阿難，若於佛所一發信心善根不失，何況諸餘勝妙善根！我說是人一切悉是趣涅槃果。
雖餘不善墮在三塗，以本善根，佛知是已，從
彼拔出置無畏岸，令彼憶識所種善根，息一切苦，得一切樂。
又佛說無畏女經云：爾時阿闍世王有女名無畏德，端正無比，成就最勝殊妙功德。年始十二，其父王堂閣之上，著金寶屐，彼處而坐。
時無畏德女見諸聲聞，不起不迎，默然而住，
不共問答，不迎不禮，不讓床坐。阿闍世王見無畏德默然而住，即告之言：汝豈不知此等皆是釋迦如來上足弟子，成就大法耶？世
間福田耶？以為愍念諸眾生故而行乞食。汝
今既見，何故不起、不馳、不禮、不共相問，復
不讓坐？汝今覩見何事故而不起迎？爾時無畏白父王言：不審大王頗見頗聞轉輪聖王見諸小王而起迎不？王言：不也。復言：頗見頗聞師子獸王見野干時為起迎不？王言：不
也。復言：頗見頗聞帝釋天王迎餘天不？王言：
不也。頗見頗聞大海之神禮敬江河池神不？
王言：不也。女言：大王，如是菩薩發心趣向阿耨菩提轉輪聖王，以大慈悲初發心已，云
何禮敬離大慈悲小王聲聞？大王，頗有已求耶？頗有欲到大智之海欲求善知大法之聚，
而求牛迹聲聞人耶？大王，若有親近聲聞人者，是人即發聲聞之心。若有親近緣覺人者，
是人即發緣覺之心。若有親近正真正覺之人者，是人即發阿耨菩提心。爾時阿闍世王復語無畏德女言：汝大我慢，云何如是見諸聲聞而不奉迎？女言：大王，勿作此語，大王亦慢，云何不迎王舍城內諸貧窮者？王語女言：
彼非我類，我云何迎？女言：大王，初心菩薩亦復如是，一切聲聞緣覺亦非我類。王語女言：
汝豈不見諸菩薩等皆悉敬一切眾生？女言：
大王，菩薩為度憍慢瞋惱諸眾生等，令彼得起迴向之心，是故禮敬一切眾生。為長眾生諸善根本，是故禮敬。爾時無畏德菩薩母號曰月光。此月光女捨是身已，生忉利天，號曰光明增上天子。若彌勒得菩提時，便即出家，
次第皆見賢劫諸佛，悉得供養，然後於彼離垢如來所得作大王，具足七寶，號曰地持。供養彼佛已，得成阿耨菩提，號曰遍光如來。
頌曰：
封迷昏闇久，裴回夢裏藏。
心塵既未洗，怖霑甘露漿。
慈顏發暉曜，燭我見朝陽。
忽逢善知友，開導益神光。
稍寤心澄靜，方厭俗蒼茫。
緇徒既肅肅，法侶亦鏘鏘。
見者心歡喜，歸誠向道場。
若存信邪倒，來苦未何殃。
晉沙門竺法師者，住會稽，與北中王亘之周旋甚厚，共論死生罪福報應之事，情昧難明，
未審有無。因便共要，若有先死當相報語。既
別後，王坦之在都，於廟中忽見法師來，王便驚云：和上何處來？答曰：貧道以某月日命過，
罪福皆不虛，應若影響。檀越但當勤修道，以
昇濟神明耳。先與君要，故來相語。言訖不復見。
宋袁炳，字叔煥，陳郡人也。泰始末為臨湘令。亡後積年，友人司馬遜於將曉間，如夢，見
炳來，陳敘闊別，訊問安否。既而謂遜曰：吾等平生立意置論，常言生為馳役，死為休息。今
日始知定不然矣。恒患在世，有人務馳求金幣，共相贈遺，幽途此事，亦復如之。遜問：罪福應報定實何如？炳曰：如我舊見，與經教所說不盡符同，將是聖人抑引之談耳。如今所見，善惡大科，略不異也。然殺生故最為重禁，
慎不可犯也。遜曰：卿此徵相示，良不可言，
當以語白尚書也。炳曰：甚善。亦請卿敬情尚書時。司空簡穆王公為吏部尚書，炳遜並其游賓，故及之。往反可數百語，辭去。遜曰：闊別之久，常思敘集，相值甚難，何不小住？炳曰：
止暫來耳，不可得久留。且此輩語亦不容得委悉。於是而去。初炳來闇夜，遜亦了不覺所以，而明得覩見。炳既去，遜下床送之，始躡屐而還闇。見炳脚間有光可尺許，亦得照其兩足，餘地猶皆闇云。
隋蜀部灌口山竹林寺釋道仙，本康居國人。
以游賈為業，往來吳蜀。集積珠寶，向直十萬貫。後達梓州牛頭山。值僧說法，深寤財累，乃
沈江頓捨，便投灌口山竹林寺出家。初落髮日，對眾誓曰：吾不得道，誓不出山。結志不群，
野栖禽獸。入定一坐，五日為期。有客到門，潛
通即覺，起共接語。若無人時，端坐靜室，寂若虛空。有時預告明當客至，其數若干，形貌服色。恰期明至，數服皆同。時遭酷旱，百姓惶怖，憂稼失色，皆來請祈。雨仙即往龍穴，以
杖扣門，喚曰：眾生，何為嗜眠？如語即寤。當即玄雲四合，大雨普沾，民賴斯澤，貴賤咸賽，
欽若天神。隋蜀王秀作鎮岷絡，有聞王者，
尋遣追召，全不承命。王勃然動色，親領兵仗，
往彼擒之。必若固違，可即加刃。仙聞兵至，傍
若無人，被僧伽梨已，端坐禪誦。王達山足，忽
降雨雜注雹雪，雷水涌，須臾滿川。軍藏無計，並憂沒命。事既窘迫，乃懺悔歸依，遙
禮仙德。垂雲忽散，山路清夷，得達仙所。王躬盡敬，一心歸懺。仙為說法，重發信心。乃殷勤奉請，邀還成都，至靜眾寺，彌加厚禮。舉郭恭敬，號為仙闍梨。至仁壽年中，返于山寺，卒葬於彼。◎
夫在家丈夫，尊卑有二，一貴，二賤；一富，二貧。
富貴之者，人多放逸，傲慢貢高，輕辱凌下，或
有乘威籍勢，尊己凌人；或有博識聰達，恃才凌人；或有辯口利詞，暢說凌人；或有誇豪奢侈，輕慢凌人；或有美容姿態，恃色凌人；
或有乘肥騁騎，恃乘凌人；或有資財奴婢，
恃富陵人。如是眾多，不可具述。眾生愚癡，甚
為可愍。不知無常將至，妄起高心。來報湯炭，煎煮相待，獄卒執叉，伺候日久。不憂斯事，公然喜樂。何異猪羊，不知死至；何異飛蠅，
貪樂死屍。惟古思今，富貴非一。生滅交臂，貴
賤同塵。富貴者唯見荒墳，貧賤者已同灰壤。
既知貴賤同灰，即須卑己敬上。是以親疎無定，貴賤不恒，苦樂易位，昇沈更生也。
如華嚴經有十種慢業，應當避之：一、於尊重福田，和上、阿闍梨、父母、沙門、婆羅門所，而不尊重恭敬供養，是為慢業。二、有諸法師得勝妙法，於大乘深法知出生死道，得陀羅尼，成
就多聞具智慧藏，善能說法，而不信受恭敬供養，是為慢業。三、聽受法時，若聞深法，應發離欲心，歡喜無量，而不讚法師令眾歡喜，是
為慢業。四、起慢心自高凌彼，不省己實，不
調自心，是為慢業。五、起計我心，見有功德智慧者，不讚其美，見無德者，反說其善，若聞讚他，於彼人所起嫉妬心，是為慢業。六、若有法師知是法、是律、是實、是佛語，以憎嫉故說言：非法、非律、非實、非佛語。欲壞他信心故，是
為慢業。七、自敷高座，我為法師，不應執事，不
恭敬供養於我，是為慢業。八、遠離頻蹙，惡
眼視彼，常以和顏等觀眾生，言常柔軟，無有麁獷，離恚恨心，而於彼法師求其過惡，是
為慢業。九、以我慢心於多聞者，不往恭敬，起
聽聞法留難，亦不諮問：何等為善，何等不善？
何等應作，何等不應作？何等業長夜饒益一切眾生，作何等行不益眾生？作何等行從明入明，作何等行從冥入冥？如是人輩為我心漂沒，不能得見出要正道，是為慢業。十、起慢心故，不值諸佛難得之法，消盡宿世所種善根。不應說而說，起呵責心，更相譏論，住如是法，應入邪道。但發菩提心力故，而不永捨菩薩所行。雖不捨菩薩道，而於無量百千萬劫尚不值佛，何況聞法，是為慢業。
又出曜經偈云：
眾生為慢纏，染著於憍慢，
為見所迷惑，不免生死際。
故知凡夫為惡雖少，後世深苦，獲無邊報，如
毒在心。人意不同，白衣營生，不知顧死。然生不可保，死必奄至。尋此危命，非朝則夕，俄頃之間，凶變無常。徒修田宅，愛戀妻兒。
法句喻經云：佛在舍衛國時，城中有婆羅門，
年向八十，財富無數。為人難化，不識道德，不計無常，
更作好舍，前庌後堂，涼臺溫室，東西兩廂，
廡數十梁。唯後堂前距陽未訖。時婆羅門恒自經營，指授眾事。佛以道眼見此老公命不終日。當就後世。不能自知。而方忪忪繕治。
精神無福，甚可憐愍。佛將阿難住到其門，慰
問老翁：得無勞倦？今作此舍，何所為安？翁
言：前庌待客，後堂自處。東西二廂，當安兒息、財物、僕使。夏上涼臺，冬入溫室。佛語老翁：久聞宿德，思遲談講。佛有要偈，存亡有益，欲以相贈，不審可不？願小廢事，共坐論說不耶？老翁答言：今正大遽，不容坐語。後日更來，當共善敘。所云要偈，便可說之。於是世尊即說偈言：
有子有財，愚唯汲汲。我且非我，
何有子財。暑當止此，寒當止此。
愚多預慮，莫知來變。愚蒙愚蔽，
自謂我智。愚而稱智，是謂極愚。
婆羅門言：善說此偈，今實遑遽，後來更論之。
於是世尊傷之而去。老翁於後自授屋椽，椽
墮打頭破，即時命過。室家啼哭，驚動四隣。佛
去未遠，便有此變。里頭逢諸梵志數十人，問
佛：從何所來？佛言：屬到死老翁舍為翁說法。不信佛語，不知無常。今老者忽然已就後世。具為諸梵志更說前偈義。聞之欣然，即得道跡。於是世尊為說偈言：
愚暗近智，如瓢斟味。雖久狎習，
猶不知法。開達近智，如舌甞味。
雖須臾習，即解道要。愚人造行，
為身招禍。快心作惡，自致重殃。
為行不善，退見悔悋。致涕流面，
報由宿習。
時諸梵志重聞此偈，益懷篤信，為佛作禮，歡
喜奉行。
惟此慢心，通於白黑。智愚不免，豪賤共有。但
去輕論重，在俗為甚。亦有空言我美，評說賢良，譏毀聖德。一切白衣，終日行之，未甞一日慚愧發露，情求勝道，退省已躬。故外書云：力
慕善道，可用安身；力慕孝悌，可用榮親。亦有君子高慕釋教，遵奉修行，貞仁退讓，廉謹信順。皆是宿種，稟性自然，與道何殊。亦有出家之人不依聖教，違犯戒律，不學無知，與鄙俗無殊。然道俗形乖，犯有希數，心有明暗，過有輕重。故出家之人未犯已前，念念入道。善業已熏，福基已厚。雖有微惡，輕愧而造，不能傾動。若小慚愧，便復清白。若論在俗，身居無慚之地，心有無愧之情。畜養妻兒，財色五欲，
盈堂滿室，葷辛酒肉，隨求所得，愛染情深，
無時暫捨。惡緣同住，豈得免之。此則明暗路分，黑白殊隔。故知明能滅暗，暗不滅明。小燈之明，已了室內。出家之人，雖犯微過，前明已成，正可光不增暉，而本明常照。如器存炷立，
田安業永也。又出家造惡極難，如陸地行船；
在家起過即易，如海中汎舟。又出家修道易為，如海中汎舟；在家修福甚難，如陸地行船。船雖是同，由處有異。故遲疾不同，修犯難易。是知生死易染，善法難成。早求自度，勵
慕出俗。
又賢愚經云：出家功德，其福甚多。若
放男女奴婢，若聽人民，若自己身，出家入道，
功德無量，非譬為比。出家功德，高於須彌，
深於巨海，廣於虛空。所以然者，由出家故，畢
成佛道。佛在世時，王舍城中有一長者，名曰福增，年過百歲，家中大小莫不厭賤。聞說出家功德無量，即來佛所，求欲出家。值佛不在，
即往至舍利弗所。舍利弗見老不度。如是五百大阿羅漢皆悉不度。即出寺門，住門閫上，發聲大哭。世尊復至，種種慰喻，即告目連，令其出家。目連即與出家授戒，復常為諸年少比丘之所激切，便欲投河沒水而死。目
連觀見，以神通力，接置岸上。問知因緣，目連念言：此人不以生死怖之，無由得道。即令至心捉師衣角，飛騰虛空，到大海邊，見一新死端正女人，見有一蟲，從其口出，還從鼻入，
復從眼出，從耳而入。目連觀已，捨之而去。弟
子問言：是何女人？答言：此是舍衛城中大薩薄婦。容貌端正，世間少雙。其婦常以三奇木頭擎鏡照面。自覩端正，便起憍慢，深自愛著。夫甚敬愛，將共入海。海惡船破，沒水而死，
漂出在岸。此薩薄婦由自愛身，死後還生在故身中，作此蠱也。捨蟲身已，墮大地獄，受
苦無量。小復前行，見一女人自身負銅鑊，
榰鑊著水，以火燃沸，脫衣入鑊，肉熟離骨，
沸吹骨出在外，風吹尋還成人，自取肉食。福
增問師：是何女人？其師答言：舍衛國中有優婆夷，敬信三寶，請一比丘，一夏供養。在於陌頭，作房安置，自辦種種香美飯食，遣婢送之，婢至屏處，選好先食，餘與比丘。大家覺問：
汝不偷食不？婢答言：無。比丘食訖，有殘與我，我乃食之。若我先食，使我世世自食身肉。
以是因緣，先受華報，後墮地獄。次小前行，見
一肉樹，多有諸蟲，圍唼其身，無有空處，叫
喚啼哭，如地獄聲。弟子問師：是何樹耶？目連答言：是瀨利吒營事比丘。以自在故，費用僧物，華果飲食，送與白衣。以是因緣，受此華報，
後墮地獄。唼樹諸蟲，即爾時得物之人。次復前行，見一男子，周匝多有獸頭人身諸惡鬼神，手執弓弩，三隻毒箭，鏃皆火燃，競共射之，
洞身焦燃。福增問師：此何人耶？目連答言：此
人前身作大獵師，多害禽獸，故受斯苦。於後命終，墮大地獄。次復前行，見一大山，下安刀劍。見有一人，從上投下，刺壞其身。投已復上，
如前不息。福增問師：此復何人？師復答言：是
王舍城王大鬪將。以勇猛故，身處前鋒，傷殺物命，先受此苦，後墮地獄。次復前行，見一骨山，其山高大，七百由旬，能障蔽日，使海陰黑。爾時目連於此骨山一大肋上，往來經行。
弟子問師：是何骨山？師答福增言：汝欲知者，
此即是汝故身骨也。福增聞已，心驚毛豎，惶
怖污出，白和尚言：聞我今者，心未裂頃，願
為時說本末因緣。目連告曰：生死輪轉，無有邊際。造善惡業，終無朽敗，必受其報。昔過去時，此閻浮提有一國王，名曰法增，好喜布施，
持戒聞法，慈悲眾生，不傷物命。正法治國，滿
二十年。其間閑暇，共人博戲。時有一人，犯法殺人，臣以白王。值王暮戲，脫答之言：隨國法治。即依律斷，殺人應死，尋即殺之。王戲罷已，問諸臣言：罪人何所？臣答：殺竟。王聞是語，
悶絕躄地，水灑乃蘇，垂淚而言：宮人伎女象馬七珍，悉皆住此，唯我一人獨入地獄。我今殺人，當知便是栴陀羅王，不知世世當何所趣！我今決定不須為王。即捨王位，入山自守。
其後命終，生大海中，作摩竭魚。其身長大七百由旬。諸王大臣自恃勢力，枉剋百姓，殺戮無邊，命終多墮摩竭大魚，多有諸蟲唼食其身。身癢揩山，殺蟲污海，血流百里。魚一眠時，經於百歲。飢渴吸水，水流入口，如注大河。
爾時適有五百賈客入海採寶，值魚張口，
船疾趣口。賈人恐怖，舉聲大哭，垂入魚口，
一時同聲，稱南無佛。魚聞佛聲，閉口水停，賈
人得活。魚飢命終，生王舍城作汝身也。魚死之後，夜叉羅剎出置海岸，肉消骨在，作此骨山。法增王者，汝身是也。緣殺人故，墮海作魚。
福增聞已，深畏生死，觀見故身，解法無常，得
阿羅漢果。
夫在家俗女，患毒多過。佛說邪諂，甚於男子。
或假塗面首，調飾脂粉；或綺羅華服，誑誘愚夫；或驕弄脣口，邪眄歌笑；或咨嗟吟詠，瞻視看人；或出胸露手，掩面藏頭；或緩步徐行，搖
身弄影；或開眼閉目，乍悲乍喜，幻惑愚夫，令
心妄著。如是妖偽，卒難述盡。凡夫迷醉，皆為所惑。譬如姦賊，種種多詐；亦如畫瓶，儲糞誑人；亦如高羅，群鳥落之；亦如密網，眾魚投之；
亦如闇坑，盲者陷之；亦如飛蛾，見火投之；亦
如蒼蠅，貪樂臭屍。近則失國破家，觸則如把毒蛇。外言如蜜，內心如鴆。家貧困苦，皆由女人；出外喪身，亦由女人；室家不和，亦由女人；
男女反逆，亦由女人；兄弟離散，亦由女人；宗
親疏索，亦由女人；墜墮惡道，亦由女人；不生人天，亦由女人；障善業道，亦由女人；不入聖果，亦由女人。如是過患，不可具論。眾生如是，
甚為可愍。常為慾火所燒而不能離，致受殃苦，爾來不絕也。
如出曜經云：昔舍衛城中有一婦女，抱兒持瓶，詣井汲水。有一男子，顏貌端正，坐井右邊，
彈琴自娛。時彼女人欲意偏多，耽著彼人；彼人亦復欲意熾盛，耽著女人。女人欲意迷荒，以索繫小兒頸，
懸於井中。尋還挽出，小兒即死。愁憂傷結，呼天墮淚。
又佛在拘睒彌國，國王號曰優填。拘留國有逝心名摩因提，生女端正華色，世間少雙。父覩女容，一國希有，名曰無比。隣國諸王僚寀豪姓，靡不娉焉。父答曰：若有君子容與吾女齊，吾將應之。佛時行在其國，逝
心覩佛三十二相八十種好，身色紫金，巍巍堂堂，光儀無上，心喜而曰：吾女獲匹，正是斯人。歸語其妻曰：吾為無比得婿。促莊飾女，當
將往也。夫妻共服飾之，其女行步，搖動華光，
珠珍瓔珞，莊嚴光國。夫妻俱將至佛，妻道見佛跡相好之文，光采之色，非世所有，知
為天尊，謂其夫曰：此人足跡之理乃爾，非世可聞。斯將非凡，必自清淨，無復婬欲。將不取吾，無自辱也。夫曰：何以知其然耶？妻因說偈言：
婬人曳踵行，恚者斂指步，
愚者足踏地，斯跡天人尊。
逝心曰：非爾女人所知。汝不樂者，便自還歸。
仍自將女詣佛所，稽首佛足，白言：大仁勤勞教授，身無供養。有是麁女，願給箕掃。佛言：汝
以女為好耶？答曰：生得此女，顏容實好，世間無雙。諸國王豪姓，多有求者，不以應之。竊見大仁光色巍巍，非世所見。貪得供養，故冒自歸耳。佛言：此女之好，為著何許？逝心曰：從頭至足，周旋觀之，無不好也。佛言：惑哉肉眼！吾
今觀之，從頭至足，無一好也。汝見頭上有髮，
髮但是毛，象馬之尾亦皆爾也。髮下有髑髏，
髑髏是骨，屠家猪頭骨亦皆爾。頭中有腦，腦
者如泥，臊臭逆鼻。下之著地，莫能蹈者。目者是池，決之純汁。鼻中有洟，口但有唾，腹藏肝肺，皆爾腥臊。腸胃膀胱，但盛屎尿，腐臭難論。腹為革囊，裹諸不淨。四肢手足，骨骨相拄，筋攣皮縮，但恃氣息以動作之。譬如木人，
機關作之。作之訖畢，解剝其體，節節相離，
手足狼藉，人亦如是，有何等好，而云少雙？
昔者吾在貝多樹下，第六魔天王莊嚴三女，
顏容華飾，天中無比，非徒此倫，欲以壞吾道意。我便為說身中穢惡，即皆化成老母，形壞不復，慚愧而去。今此屎囊，欲作何變。急將還去，吾不取也。逝心聞佛所說，恧然慚恥無辭，復白佛曰：若仁不取者，欲以妻優填王可乎？佛不答焉。逝心即送女與優填王，王獲女，
大喜悅，拜父為太傅。為女興宮，伎樂千人，以
給侍之。王正后師事於佛，得須陀洹道。此女譖之於王，王惑其言，以百箭射后。后見矢不懼，都無恚怒，一意念佛，慈心長跪向王。矢
皆繞后三匝，還住王前。百矢皆爾。王乃自覺，
悵然而懼。即駕金車白象，馳詣佛所。未到下車，屏從叉手步進，稽首佛足，長跪自陳曰：
吾有重咎，愧在三尊所。以彼婬妷，圖欲興耶，於佛聖眾，有毒惡念，以矢百枚射佛弟子。如事陳之，覩之心懼。惟佛至尊無量之慈，白衣弟子，慈力乃爾，豈況無上正真佛乎！
我今陳過，歸命三尊。唯佛弘慈，原赦其咎。
佛歎曰：善哉！王覺惡悔過，此明人之行也。
吾受王善意。王稽首如是至三，佛亦三受之。王又頭腦著地，退就座曰：稟氣兇頑，忿戾自恣，無忍辱心。三毒不除，惡行快意。女人妖冶，不知其惡。自惟死後，必入地獄。願佛加哀，廣說女惡魑魅之態。入其羅網，尠能自拔。
我聞其禍，必以自誡。國人巨細，得以改操。
佛言：用此為問耶？但說餘義。王曰：餘義異日稟之不晚。女亂惑意，凶禍之大。不聞其禍，何
由遠之。願佛具為我釋地獄之變及女人之穢。佛言：且聽。男子有狂愚之惡，却觀女妖。王
曰：善哉！願受明教。佛曰：士有四惡，急所當知。世有婬夫，恒想覩女，近思妖聲，遠捨正法，疑真信邪，欲網所裹，沒在盲冥。為欲所使，
如奴畏主。貪樂女色，不計九孔惡露之臭穢。
渾沌慾中，如猪處溷，不覺其臭，快以為安。
不計後當在無擇之獄，受痛無極。注心在婬，
吮其洟唾，玩其膿血，珍之如玉，甘之如蜜。故
曰欲奴之士。斯其一惡態也。又親之養子，懷
妊生育，比得長大，勤苦難論。到子成人，漂家竭財，膝行肘步，因媒表情，致彼為妻。若在異城，尋而追之，不問遠近，不避勤苦，注意在婬，捐忘親老。既得為妻，貴之如寶。欲私相娛樂，
惡見父母。信其妖言，或致鬪訟。不惟身所從來，孤親無量之恩。斯其二惡態也。又人處世，勤身苦勞，躬致財賄。本有誠信敬道之意，尊戴沙門梵志之心，覺世非常，布施為福。娶妻之後，情惑婬慾，愚蔽自壅，背真向邪，專由女計。若有布施之意，唯欲發言，莊
采女色。絕清淨行，束成小人。不識佛經之重誡，禍福之所歸。苟為婬使，投身羅網，必墮惡道，終而不改。斯其三惡態也。又善為人子，不
惟養恩。治生致財，不以養親。但以東西廣求婬路，懷持寶物，招人婦女。或殺六畜，婬祀鬼神，飲酒歌舞，合會男女，快樂歡娛，終日彌多。
外託祈福，內以招奸。既醉之後，互求方便，更
相招呼，以遂奸情。及其獲偶，喜無以喻。婬結縛著，無所復識。當爾之時，唯此為樂，不覺惡露之臭穢，地獄之苦痛。一則可笑，二則可哀。
譬如狂荒，不知其非。斯其四惡態也。男子有是四惡，用墮三塗，當審遠此，乃免苦耳。又
復聽說女人之惡。佛便說偈言：
以為欲所使，放意不能安。
習近於非法，將何以為賢！
欲為畜生行，以欲還自殘。
溷虫在臭中，不知為劇難。
如虫在溷中，不知東與西。
結著於婬欲，蓋此亦虫倫。
婬既不見道，日夜種罪根。
現在君臣亂，上下為迷昏。
王法為錯亂，政治為迷煩。
農夫捨常業，賈人為珍連。
現世更牢獄，死已入太山。
當受百種毒，其痛難可言。
烊銅灌其口，山車迮其身，
此輩有百數，難可一二陳。
常在三惡道，宛轉如車輪。
若世時有佛，而已不得聞。
女人最為惡，難與為因緣。
恩愛一縛著，牽人入罪門。
女人有何好，但是諸不淨。
何不諦信是，為此發狂荒。
其內甚臭穢，外為嚴飾容。
加又含毒螫，劇如蛇與龍。
譬如錦縚矛，羅縠裹鋒芒。
愚者覩其表，玩之以自申。
智者覺知捨，癡者致死傷。
婬欲亦如是，抱刃以自喪。
覩新即厭故，所樂亦無常。
言為刀斧裁，笑為棘與槍。
內懷臭穢毒，飾外以華香。
愚者見歡喜，不惟後受殃。
譬如鴆毒藥，以和甘露漿。
癡人貪其味，飲之皆仆僵。
亦如薪得火，草木被重霜。
所向無不壞，是為最不祥。
女毒甚於是，莫能見其形。
覩表不見裏，故有婬欲情。
其體甚易見，癡人惜不絕。
絕欲以求道，去道如絲髮。
人本清淨種，如魚處深淵。
羅網四面張，著者不得還。
欲網劇於是，結著甚獨堅。
知者能自覺，可得脫其身。
譬如飢猴猨，望見熟甘果。
投身冒荊棘，是輩百向墮。
亦如魚食鉤，飛蛾入燈火。
專心投危欲，不惟後受禍。
佛說如是。優填王歡喜，即以頭面著地，白佛言：實從生年以來，不聞女人惡態乃爾。男子悖亂，隨之墮惡。但不知故，不制心意。從是以後，終身自悔，歸命三尊，不敢復犯。為佛作禮，
歡喜而退。書云：仲尼稱難養小人與女子。
近之則不遜，遠之則怨也。是以經言：妖冶女人有八十四態。大態有八，慧人所惡：一者嫉妬，二者妄嗔，三者罵詈，四者呪詛，五者鎮壓，六者慳貪，七者好飾，八者含毒。是為八大態。是故女人多諸妖媚。願捨諂邪以求正法，
早得出家，自利利人。
又智度論云：女人相者，若得敬待，則令夫心高；若敬待情捨，則令夫心怖。女人如是，恒
以煩惱憂怖與人，云何可近親好？如說國王有女，名曰拘牟頭。有捕魚師，名術波伽，隨
道而行，遙見王女在高樓上，窓中見面。想像染著，心不暫捨，彌歷日月，不能飲食。母問其故，以情答母：我見王女，心不能忘。母喻兒言：
汝是小人，王女尊貴，不可得也。兒言：我心願樂，不能暫忘。若不如意，不能活也。母為子故，
入王宮中，常送肥魚鳥肉以遺王女，而不取價。王女怪而問之：欲求何願？母白王女：願却左右，當以情告。我唯有一子，敬慕王女，情結成病，命不云遠。願垂愍念，賜其生命。王女言：汝去，至月十五日於某甲天祠中，住天像後。母還語子：汝願已得。告之如上。沐浴新衣，
在天像後住。王女至時，白其父王：我有不吉，
須至天祠，以求吉福。王言：大善！即嚴車五百乘。出至天祠。既到，勅諸從者齊門而止，獨入天祠。天神思惟：此不應爾。王為施主，不可令此小人毀辱王女。即厭此人，令睡不覺。王
女既入，見其睡重，推之不寤，即以瓔珞直十萬兩金遺之而去。後此人得覺，見有瓔珞，又
問眾人，知王女來，情願不遂，憂恨懊惱，婬火內發，自燒而死。以是證知，女人之心，不擇貴賤，唯欲是從。
又薩婆多論云：寧以身分內毒蛇口中，不犯女人。蛇有三事害人：有見而害人，有觸而害人，有齧而害人。女人亦有三害：若見女人而發欲想，滅人善法。若觸女人，身犯中罪，滅人善法。若共合會，身犯重罪，滅人善法。一、若
為毒蛇所害，害此一身。若為女人所害，害無數身。二者、若為毒蛇所害，害報得無記身。若
為女人所害，害善法身。三者、若為毒蛇所害，
害五識身。若為女人所害，害六識身。四者、若
為毒蛇所害，得入清眾。若為女人所害，不與僧同。五者、若為毒蛇所害，得生天上人中，值
遇賢聖。若為女人所害，入三惡道。六者、若為毒蛇所害故，得四沙門果。若為女人所害，於
八正道無所成益。七者、若為毒蛇所害，人則慈念而救護之。若為女人所害，眾共棄捨，無
心喜樂。以是因緣故，寧以身分內毒蛇口中，
終不以此而觸女人。
又增一阿含經云：女人有五力，輕慢夫主。
云何為五？一、色力，二、親族之力，三、田業之力，四、兒力，五、自守力。是謂女人有此五力，便輕慢夫主。夫有一力，盡覆弊彼女人，
所謂富貴力也。今弊魔波旬亦有五力：所謂色、
聲、香、味、觸。愚癡之人，著此五法，不能得度。
若聖弟子成就一無放逸力，不為所繫，則能分別生老病死之法，勝魔五力，不墮魔境，至無為處。爾時世尊便說此偈：
戒為甘露道，放逸為死徑。
不貪則不死，失道為自喪。
爾時世尊告諸比丘：女人有五欲想。云何為五？一、生豪貴之家，二、嫁適富貴之家，三、使我夫主言從語用，四、多有兒，五、在家獨得由己。
是謂有此五事可欲之想。
又大威德陀羅尼經云：佛告阿難：譬如有大沙聚，將一滴水潤此沙聚，可令徹過。如一婦人，以千數丈夫，受欲果報，不可令其知足也。
其婦人有三法不知厭足：一、自莊嚴，二、於丈夫邊所受欲樂，三、哀美言詞。阿難，其婦女有五蟲戶，而丈夫無此。其五疽蟲在陰道中。其一蟲戶有八千蟲，兩頭有口，悉如針鋒。彼之疽蟲常惱彼女而食噉之，令其動作。動已復行，以彼令動，是故名惱。婬婦女人此不共法，以業果報，發起欲行，貪著丈夫，
不知厭足。其婦女人，若見丈夫，即作美言，瞻
視熟視，視已復視，瞻仰觀察，意念欲事而看邪視。欲取他面，齒銜下脣，面作青紫。以欲心故，額上污流。若安坐時，即不欲起。若復立時，復不欲坐。木枝畫地，搖弄兩手。或行三步，
至第四步，左右瞻看。或在門頰，頻申出息，逶
迤屈曲，左手舉衣，右手拍髀。又以指爪而刮齒牙，草枝擿齒，手搔腦後，宣露脚脛，鳴他兒口，平行而蹶，急視諸方。如是等相，當知婦人欲事以發。厭離棄捨，勿令流轉，生大暗中。
又正法念經云：天鳥為諸天說偈云婦人非常友，如燈焰不停。
彼則是常怨，猶如畫石文。
雖親近富者，無物則厭人。
有物婦女近，無物婦女捨。
與物興供養，作種種功德。
其心如火焰，而不可秉執。
男如是隨順，如心之所欲。
彼如是婦女，恒常誑男子。
如蛇華所覆，如灰土覆火。
色如是覆毒，婦女亦如是。
猶如見毒樹，悅眼而不善。
婦女如毒華，智者應捨離。
又阿含口解十二因緣經云：有阿羅漢以天眼徹視，見女人墮地獄中者甚多。便問佛：何
以故？佛言：用四因緣故：一、由貪珍寶物衣被，
欲心多故；二、由相嫉妒故；三、由多口舌故；四、
由作恣態婬意多故。以是因緣，故墮地獄多頌曰：
五欲混神因，六賊亂心色。
幻焰逐情飄，愛網隨心織。
鑄金雖改秋，斬籌方未極。
觀鴿既無辯，攀猿此焉息◎。
電子佛典，完成日期：
惟夫道俗形乖，淨染殊趣。由善惡不等，報應不均。欲觀仁義盛德之風，當尋禮儀玄軌之範。而能割愛辭親，棄榮勢位。節飱滋味，蔬飡苦行。麁服蓋形，不顧飾玩；隨用安身，不存名利。抑遏三毒，制止八音。三千威儀，五百戒相。動靜合宜，皆有法式；八萬修多，十二部別，敷演投機，隨時利物。可謂人天之楷模，入道之舟航者也。
如文殊問經云：佛告文殊師利：一切諸功德，不與出家心等。何以故？住家者無量過患故，出家者無量功德故。住家者有障礙，出家者無障礙。住家者行諸惡法，出家者離諸惡法。住家者是塵垢處，出家者除塵垢處。住家者溺欲淤泥，出家者出欲淤泥。住家者隨愚人法，出家者遠愚人法。住家者不得正命，出家者得其正命。住家者是憂悲惱處，出家者是歡喜處。住家者是結縛處，出家者是解脫處。住家者是傷害處，出家者非傷害處。住家者有貪利苦，出家者無貪利苦。住家者是憒鬧處，出家者是寂靜處。住家者是下賤處，出家者是高勝處。住家者為煩惱所燒，出家者滅煩惱火。住家者常為他人，出家者常為自身。住家者以苦為樂，出家者出離為樂。住家者增長棘刺，出家者能滅棘刺。住家者成就小法，出家者成就大法。住家者無法用，出家者有法用。住家者為三乘毀訾，出家者為三乘稱歎。住家者不知足，出家者常知足。住家者魔王愛念，出家者令魔恐怖。住家者多放逸，出家者無放逸。住家者為人僕使，出家者為僕使主。住家者是黑暗處，出家者是光明處。住家者增長憍慢处，出家者滅憍慢處。住家者少果報，出家者多果報。住家者多諂曲，出家者心質直。住家者常有憂苦，出家者常懷喜樂。住家者是欺誑法，出家者是真實法。住家者多散亂，出家者無散亂。住家者是流轉處，出家者非流轉處。住家者如毒藥，出家者如甘露。住家者失內思惟，出家者得內思惟。住家者無歸依處，出家者有歸依處。住家者多有瞋恚，出家者多行慈悲。住家者有重擔，出家者捨重擔。住家者有罪過，出家者無罪過。住家者流轉生死，出家者有其齊限。住家者以財物為寶，出家者以功德為寶。住家者隨流生死，出家者逆流生死。住家者是煩惱大海，出家者是大舟航。住家者為纏所縛，出家者離於纏縛。住家者為國王教誡，出家者為佛法教誡。住家者伴侶易得，出家者伴侶難得。住家者傷害為勝，出家者攝受為勝。住家者增長煩惱，出家者出離煩惱。住家者如刺林，出家者出刺林。文殊師利，若我毀訾住家，讚歎出家，言滿虛空，說猶無盡。此謂住家過患，出家功德。
又涅槃經云：在家迫迮，猶如牢獄。一切煩惱因之而生。出家寬廓，猶如虛空，一切善法因之增長。在家之人，內則憂念妻兒，外則王役驅馳。若富貴高勝，則放逸縱情；貧苦下賤，則飢寒失志。公私擾擾，晝夜孜孜。眾務牽纏，何暇修道。
又郁伽長者經云：在家之人，多諸煩惱，父母妻子，恩愛所繫。常思財色，貪求無厭，得時守護，多諸憂慮。流轉六趣，違離佛法，當作怨家惡知識想，應厭家垢，生出家心。無有在家修集無上菩提之道，皆因出家得無上道。在家塵污，出家妙好。在家繫縛，出家解脫。在家多苦，出家快樂。在家下賤，出家尊貴。在家奴僕，出家為主。在家由人，出家自在。在家多憂，出家無憂。在家重擔，出家捨擔。在家怱務，出家閑靜。
又出家功德經云：若放男女奴婢人民出家，功德無量。譬四天下滿中羅漢，百歲供養，不如有人為涅槃故，一日一夜出家受戒，功德無量。又如起七寶塔，高至三十三天，不如出家功德。
又大緣經云：以一日夜出家故，二十劫不墮三惡道。
又僧祇律云：以一日夜出家修梵行者，離六百六千六十歲三塗苦。
又出家功德經云：若為出家苦作留礙，破壊抑制，此人即斷佛種。諸惡集身，猶如大海。現得癩病，死入黑闇地獄，無有出期。
又迦葉經云：爾時大王太子聞出家功德甚深，並皆發心出家已。四天下中無一眾生在家者，皆悉發心，願求出家。彼諸眾生既出家已，不須種殖，其地自然生諸粳米，諸樹自然生諸衣服，一切諸天供侍給使。
又佛藏經云：當一心行道，隨順法行，勿念衣食有所須者。如來白毫相中一分供諸末代一切出家弟子，亦不能盡。
又賢愚經云：如百盲人有一明醫，能治其目，一時明見。又有百人罪應挑眼，一人有力能救其罪，令不失目。此之二人福雖無量，猶不如聽人出家及自出家，其德弘大。
初欲出家，依律先請二師：一是和尚，二是阿闍梨。薩婆多論云：若先請和尚，受十戒時，和尚不現前，亦得十戒。若聞知死，受戒不得。不聞死，受戒得成。闍梨應同。
又清信士度人經云：若欲剃髮，先於落髮處香湯灑地。周圓七尺內，四角懸幡，安一高座，擬出家者坐。後復施二勝座，擬二師坐。欲出家者，著本俗服，拜辭父母尊親等訖，口說偈言：
說此偈已，脫去俗服。善見論云：應以香湯洗浴，除白衣氣。
度人經云：雖著出家衣，只得著泥洹僧及僧祇支，未得著袈裟。入道場時，應來至和尚前胡跪。和尚應生兒想，不得生惡賤心。弟子於師應生父想，尊重供養。和尚為種種說法，誡勗其心已，來向闍梨前坐。善見論云：以香湯灌頂上，說偈讚云：
善哉大丈夫，能了世無常。
捨俗趣泥洹，希有難思議。
說此偈已，教禮十方佛竟，復說偈讚云：
歸依大世尊，能度三有苦。
亦願諸眾生，普入無為樂。
說此偈已，然後闍梨乃為𩮜髮。
度人經云：為剃髮時，傍人為誦出家唄云：
毀形守志節，割愛無所親。
棄家入聖道，願度一切人。
與𩮜髮時當頂留五三髮，來至和尚前胡跪。和尚問言：今為汝除去頂髮，許不？答言：好！然後和尚為著袈裟。當正著時，依善見論復說偈讚云：
大哉解脫服，無相福田衣。
披奉如戒行，廣度諸眾生。
又度人經云：既著袈裟已，禮佛行道。道俗從後繞三匝已，復自說偈，生慶荷意云：
善哉值佛者，何人誰不喜！
福願與時會，我今獲法利。
行道匝已，又禮大眾及二師竟，然後在下行坐，受六親拜。荷出家離俗意，心懷歡喜。父母諸親皆為作禮，悅其道意。應中前𩮜髮，最好令及得齋。依毘尼母論云：剃髮著袈裟已，然後和尚為受三歸五戒等。
如雜寶藏經云：昔有一婦女，端正殊妙，於外道法中出家修道。時人問言：顏貌如是，應當在俗，何故出家？女人答言：如我今日，非不端正。但以小來厭惡婬欲，今故出家。我在家時以端正故，早蒙處分，一生男兒。兒遂長大，端正無比，轉覺羸損，如似病者。我即問兒病之由狀，兒不肯道。為問不止，兒不獲已而語母言：我正不道，恐命不全。止欲具述，無顏之甚。即語母言：我欲得母，以私情欲，以不得故，是以病耳。母即語言：自古已來，何有此事。復自念言：我若不從，兒或能死。今寧違理，以存兒命。即便喚兒，欲從其意。兒將上床，地即礔裂，我子即時生身陷入。我即驚怖，以手挽兒，捉得兒髮。而我兒髮，今日猶故，在我懷中。感切是事，是故出家。
又智度論云：佛法中出家人雖破戒墮罪，罪畢得解脫。如優鉢羅華比丘尼本生經中說。佛在世時，此比丘尼得六神通，獲阿羅漢果。入貴人舍，常讚出家法。語諸貴人婦女言：姊妹，可出家。諸貴婦女言：我等少壯，容色盛美，持戒為難，或當破戒。比丘尼言：破戒便破，但出家。問言：破戒當墮地獄，云何可破答言:墮地獄便墮。諸貴婦女笑之言：地獄受罪，云何可墮？比丘尼言：我自憶念本宿世時，作戲女，著種種衣服而說雜語。或時著比丘尼衣，以為戲笑。以是因緣故，迦葉佛時作比丘尼。自恃貴姓端正，心生憍慢，而破禁戒。故墮地獄，受種種罪。受罪畢竟，值釋迦牟尼佛出家，得阿羅漢道。雖復破戒，可得道果。復次如佛在祇桓，有一醉婆羅門，來到佛所，求作比丘。佛勅阿難與剃頭，著法衣。醉酒既醒，驚怖己身忽為比丘，即便走去。諸比丘問佛：何以聽此醉婆羅門作比丘？佛言：此婆羅門無量劫中都無出家心。今因醉故，暫發微心。以此因緣故，後當出家得道。如是種種因緣，出家之利，功德無量。以是之故，白衣雖有五戒，不如出家功德大也。
又雜寶藏經云：昔盧留城有優陀羡王，聰明解達，有大智慧。有一夫人，名曰有相，端正少雙，兼有德行，王甚愛敬。時彼國法，諸為王者不自彈琴。爾時夫人在於曲室，共王歡戲。自恃王寵，遣王彈琴，自起為舞。初舉手時，王素善相，覩見夫人死相已現，計其餘命，不過七日。王即捨琴，慘然長歎。夫人白王：受王恩寵，敢於曲室求王彈琴，自起為舞，用為歡樂。有何不適，捨琴長歎？願王告語。王不肯答。慇懃不已，王以實答。夫人聞之，甚懷憂懼，即白王言：我聞石室比丘尼，若能信心出家一日，必得生天。我欲出家，願王聽許。王愛情重，語夫人言：至六日頭，當聽汝去，不相免意。遂至六日，王語夫人：汝有善心求欲出家，若得生天，必來見我，我乃聽去。作是誓已，夫人許可，便得出家，受八戒齋。即於其日飲石蜜漿，腹中絞結。至七日旦，即便命終。乘是善緣，得生天上。憶本誓故，來詣王所，光明熾盛，遍照王宮。時王問言：汝為是誰？天即答言：我是王婦有相夫人。王喜白言：願來就坐。天答之言：我今觀王，臭穢叵近。但以先誓，故來見王。王聞是已，心開意解，而自歎言：今彼天者，本是我婦。出家一日，便得生天，神志高遠，而見鄙賤。我今何故而不出家。我曾聞說，天一爪甲直一閻浮提地。我此一國，何足可貪！作是語已，捨位與子，出家修道，得阿羅漢。故智度論偈云：
又雜譬喻經云：昔者兄弟二人，居勢富貴，資財無量。父母終亡，無所依仰。雖為兄弟，志念各異。兄好道義，弟愛家業。其弟見兄不親家業，恒嫌恨之。共為兄弟，父母早終，勤念生活，反棄家業，追逐沙門，聽受佛經。沙門豈能與汝衣財寶耶？家轉貧困，財物日耗，人所嗤笑，懈廢門戶。繼續父母，乃為孝耳！兄報之曰：五戒十善，供養三寶，以道化親，乃為孝耳！道俗相反，自然之數。道之所樂，俗之所惡；俗之所珍，道之所賤。智愚不同，謀猶明冥。是故慧人去冥就明，以道致真。卿今所樂，苦惱之偽，豈知苦辛。其弟含恚，䫌頭不信。兄見如是，便謂弟曰：卿貪家事，以財為貴。吾好經道，以慧為珍。今欲捨家，歸命福田。計命寄世，忽若飛塵。無常卒至，為罪所纏。是故捨世，避危就安。弟見兄意，志趣道義，寂然無報。兄則去家，而作沙門，夙夜精進，坐禪思惟，行合經法，成道果證。弟聞此言，瞋恚更盛。弟貪家業，未曾為法。其後壽終，墮於牛中，肥盛甚大。賈客買取，載鹽販之。往還數迴，牛遂羸頓，不能復前。转增困頓，躄臥不起。賈人撾打，搖頭纔動。時兄游行，飛在虛空，遙見其弟，便謂之曰：弟居田宅，今為所在？而自投身，墮牛畜中，即以威神，照示本命。即自識知，淚出自責。由行不善，慳貪嫉妒。不信佛法，輕慢聖眾，不信兄語，觝突自用，故墮牛中，疲頓困劣。悔當何逮。兄知心念，愴然哀傷，即為牛主說其本末。賈人聞之，便以施與。即將牛去，還至寺中，使念三寶，飯食隨時。其命終盡，得生忉利天。時眾賈客各自念言：我等治生，不能施與，不識道義，死亦恐然。便共出舍，捐其妻子，棄所珍玩，行作沙門。精進不懈，皆亦得道。由是觀之，世間財寶，不益於人。奉敬三尊，修身學道，世世獲安。
又付法藏經云：昔尊者羅漢闍夜多，將諸弟子詣德叉尸羅城。到其城已，慘然不悅。小復前行，路見一烏，欣然微笑。弟子白師：願說因緣。尊者答曰：我初至城，於城門下見一鬼子，飢急語我：我母入城，為我求食。與母別來，經五百歲，飢虛困乏，命將不遠。尊者入城，若見我母，道我辛苦，願語早來。始入城，便見彼母，具說子意。鬼母答我：吾入城來，經五百歲，未曾能得一人洟唾。我既新產，氣力羸劣。設得少唾，諸鬼奪我。今值一人，遇得少唾。飲持出城，共子分食。門下多有大力鬼神，畏不敢出，唯願尊者延我出城。我即將出，令共子食。我即問鬼：生來幾時？鬼答我言：吾見此城七反成壞。我聞鬼言，悲歎生死，受苦長遠，是以慘然。時彼烏者，乃往過去九十一劫，有佛出世，號毘婆尸。我於爾時為長者子，欲得出家。是時出家，必得羅漢。父母不聽，強為娉妻。既得妻已，復求出家。父母語我：若生一子，乃當相放。我尋受教，後生一男。至年六歲，我復欲去。父母教兒，求抱我脚，啼哭而言：父若捨我，誰見養活？先當殺兒，然後可去。我時見已起愛染心，即語子言：吾為汝故，不復出家。由彼兒故，從是以來九十一劫流轉五道，未曾得見。今以道眼觀見彼烏，乃是前子。愍其愚癡，久處生死，是以微笑。以是因緣，若復有人障他出家，此人罪報常在惡道，受極苦痛，無得解脫。惡道罪畢，若生人中，生盲無目。是故智者若見有人欲出家者，應勤方便，勸令成就，勿作留難。
又出家功德經云：昔佛在世時，佛與阿難入毘舍離城，時到乞食。有一王子，字鞞羅羡那，與諸婇女在高樓上，共相娛樂。佛聞樂音，語阿難言：我知此人，却後七日，必當命終。若不出家，或墮地獄。阿難聞已，即往教化，勸其出家。王子聞勸，於六日中，極意受樂。至第七日，求佛出家。一日一夜，修持淨戒，即便命終，生四天王，為北天王毘沙門子。與諸婇女受五欲樂，極天之壽。滿五百歲後，生忉利，為帝釋子。壽天千歲；次生焰摩，復為王子，壽二千歲；後生兜率，亦為王子，壽四千歲；次生化樂，為天王子，壽八千歲；化樂壽盡，復生第六他化自在，為天王子，與諸婇女所受五欲，於下最勝，盡天壽命，萬六千歲。如是受樂，於六欲天往來七返而無中夭。一日出家，滿二十劫，不墮惡道，常生天上，受福自然。最後人中生富樂家，財寶具足。壯年已過，臨老厭世，出家修道，成辟支佛。名毘流帝梨，廣度天人，不可限量。以是因緣，出家功德，無量無邊，不可為喻。假使羅漢滿四天下，若有一人一百歲中，盡心供養，四事無乏，乃至涅槃，各為起塔，華香瓔珞，種種供養，所得功德，不如有人為求涅槃，一日一夜出家持戒之功德也。以斯而言，出家之法，真可尊貴。不得以少財色，貪著俗事，流浪生死，自苦其身。
又中本起經云：提婆達多。。
又無性攝論云：提婆者。。
又增一阿含經云：提婆達多白佛言：願聽在道次。佛言：汝宜在家，分檀惠施。夫為沙門，實為不易。復再三白。佛復告：不宜出家。提婆便生惡念：此沙門懷嫉妬心。我今宜自𩮜頭，善修梵行。何用是沙門語為！提婆後犯五逆罪，惡心欲至如來所，適下足在地，地中有大火風起，生繞提婆。身為火所燒，便發悔心，稱南無佛。然不究竟，便入地獄中。阿難悲泣言：提婆在地獄中，為經幾時？佛言：經於大劫。命終生四天王上，展轉至他化自在天，經六十劫，不墮三惡趣。最後受身，成辟支佛，名曰南無，由命終之時稱南無故。時大目連言：我欲至阿鼻獄中，見提婆達多，慰勞慶賀。佛言：阿鼻罪人，不解人間音響。目連白言：我解六十四音，當以此音往語罪人。目連如屈申臂頃，至阿鼻獄上虛空中，命曰：提婆達多。獄卒曰：此間亦有拘樓秦佛、迦葉佛時提婆達多，今命何者？目連曰：吾命釋迦文佛叔父兒提婆達多。獄卒燒炙彼身，使令覺悟曰：汝仰觀空中。見大目連坐寶蓮華。語目連曰：尊者何由屈此？目連曰：如來说汝欲害世尊，緣入阿鼻，最後成辟支佛，號名南無。提婆聞已歡喜言：我今日以右脇臥阿鼻獄中，經歷一劫，終無勞倦。目連復問：苦痛有增損乎？提婆達多報以熱鐵輪鑠我身壞，復以鐵杵吹咀我形，有黑暴象蹈蹋我體，復有火山來鎮我面，昔者袈裟化為銅鍱，極為熾盛。今寄頭面，禮世尊足，復禮尊者阿難。目連即攝神足，還世尊所。
又智度論云：提婆達弟子名俱迦離,謗舍利弗及目揵連,命終墮蓮華地獄中。又本起經:名衢和離。
又報恩經云：提婆達多過去久遠，不可計劫，有佛出世，名曰應現。佛滅度後，於像法中，有一坐禪比丘，獨住林中。爾時比丘常患蟣虱，即便告虱而作約言：我若坐禪，汝宜默然，隱身寂住。其虱如法。於後一時，有土蚤來，至虱邊問言：汝云何身體肌肉肥盛？虱言：我所依主人，常修禪定，教我飲食時節。我如法飲食故，所以身體鮮肥。蚤言：我亦欲修習其法。虱言：能爾隨意！爾時比丘尋便坐禪。爾時土蚤聞血肉香，即便食噉。爾時比丘心生苦惱，即便脫衣以火燒之。佛言：爾時坐禪比丘者今迦葉是。爾時土蚤者，今提婆達多是。爾時虱者，今我身是。提婆達多為利養故，毀害於我。乃至今日成佛，亦為利養，出佛身血，生入地獄。提婆達多常懷惡心，毀害如來。若說其事，窮劫不盡。
又雜寶藏經云：佛在迦毘羅衛國，入城乞食。到弟孫陀羅難陀舍，會值難陀與婦作莊，香塗眉間。聞佛門中，欲出外看。婦共要言：出看如來，使我額上莊未乾頃，便還入來。難陀即出，見佛作禮，取鉢向舍，盛食奉佛，佛不為取。過與阿難，亦不為取。阿難語言：汝從誰得鉢，還與本處。於是持鉢詣佛，至尼拘屢精舍，佛即勅𩮜髮師與難陀𩮜髮。難陀不肯，怒拳而語𩮜髮人言：迦毘羅一切人民，汝今盡可𩮜其髮耶？佛問剃髮者：何以不𩮜？答言：畏故不敢為𩮜。佛共阿難自至其邊，難陀畏故不敢不𩮜。雖得𩮜髮，恒欲還家，佛常將行，不能得去。後於一日次當守房，而自歡喜：今真得便，可還家去。待佛眾僧都去之後，我當還家。佛入城後，作是念言：當為汲水，令滿澡瓶，然後還歸。尋時汲水，一瓶適滿，一瓶復翻。如是經時不能滿瓶。便作是言：俱不可滿。使諸比丘來還自汲，我今俱著瓶屋中而去。適即閉門。適一扇閉，一扇復開。適閉一戶，一戶復開。更作是念：俱不可閉，但置而去。縱使失諸比丘衣物，我饒財寶，足可償之。即出僧房而自思惟：佛必從此來，我則從彼異道而去。佛知其意，亦從異道來。遙見佛來，至大樹後藏。樹神舉樹在虛空中，露地而立。佛見難陀將還精舍，而問之言：汝念婦耶？答言：實爾！即將難陀向阿那波山上，又問難陀：汝婦端正不？答言：端正！山中有一老瞎獼猴。又復問言：汝婦孫陀利面首端正，何如此獼猴耶？難陀懊惱，便作念言：我婦端正，人中少雙，佛今何故以我之婦比瞎獼猴？佛復將至忉利天上，遍諸天宮而共觀看，見諸天子與諸天女共相娛樂。見一宮中有五百天女，無有天子。尋來問佛，佛言：汝自往問。難陀往問：諸宮殿中盡有天子，此中何以獨無天子耶？諸女答言：閻浮提內佛弟難陀，佛逼使出家。以出家因緣，命終當生於此天宮，為我天子。難陀答言：即我身是。便欲即住。天女語言：我等是天，汝今是人。人天路殊，且還捨人壽，更生此間，便可得住。便還佛所，以如上事具白世尊。佛語難陀：汝婦端正，何如天女？難陀答言：比彼天女，如瞎獼猴比於我婦。佛將難陀還閻浮提。難陀為欲生天故，勤加持戒。阿難爾時為說偈言：
譬如羯羊鬪，將前而更却。
汝為欲持戒，其事亦如是。
佛將難陀復至地獄，見諸鑊湯，悉皆煮人，唯見一鑊，炊沸空停。怪其所以而來問佛，佛告之言：汝自往問。難陀即往問獄卒言：諸鑊盡皆煮治罪人，此鑊何故空無所煮？答言：閻浮提內有如來弟子，名為難陀。以出家功德，當得生天。以欲罷道因緣之故，天壽命終，墮此地獄。是故我今吹鑊而待難陀。難陀聞已恐怖，畏獄卒留，即作是言：南無佛陀！南無佛陀！唯願將我擁護還至閻浮提內。佛語難陀：汝能勤持戒修汝天福不？難陀答言：不用生天。今唯願我不墮此獄。佛為說法，一七日中成阿羅漢。諸比丘歎言：世尊出世，甚奇甚特。佛言：非但今日如是，乃往過去亦復如是。諸比丘言：過去亦爾，其事云何？請為我說。佛言：昔迦尸國王，名曰滿面。毘提希國有一婬女，端正殊妙。爾時二國常相怨疾。傍有佞臣向迦尸王歎說：彼國有婬女端正，世所希少。王聞是語，心生惑著，遣使從索。彼國不與。重遣使言：求暫相見，四五日間還當發遣。時彼國王約勅婬女：汝之姿態所有伎藝精好悉具足備，使迦尸王惑著於汝，須臾之間，不能遠離。即遣令去。經四五日，尋復喚言：欲設大祀，須得此女，暫還放來，後當更遣。時迦尸王即遣婦還。大祀已訖，遣使還索。答言：明日當遣。既至明日，亦復不遣。如是妄語，經歷多日。王心惑著，單將數人，欲往彼國。諸臣勸諫，不肯受用。時仙人山中有獼猴王，聰明博達，多有所知。其婦適死，取一雌獼猴。諸獼猴眾皆共瞋呵責：此雌獼猴，眾所共有，何緣獨當。時獼猴王將雌獼猴走向迦尸國，投於王所。諸獼猴眾皆共追逐。既到城內，發屋壞牆，不可料理。迦尸國王語獼猴王言：汝今何不以雌獼猴還諸獼猴。獼猴王言：我婦死去，更復無婦。王今云何欲使我歸？王語之言：汝獼猴破亂我國，那得不歸！獼猴王言：此事不好耶？王答言：不好！如是再三。王故言：不好！獼猴王言：汝宮中有八萬四千夫人，汝不愛樂，欲至敵國，追逐婬女。我今無婦，唯取此一，汝言不好。一切萬姓視汝而活，為一婬女云何捐棄國事。大王當知，婬欲之事，樂少苦多。猶如逆風而執熾炬。愚者不放，必見燒害。欲為不淨，如彼屎聚。欲現外相，薄皮所覆。欲無反復，如屎塗毒蛇。欲如怨賊，詐親附人。欲如假借，必當還歸。欲為可惡，如廁生華。欲如疥痒，而向於火，把之轉劇。欲如狗齧枯骨，涎唾共合，謂為有味，脣齒破盡，不知厭足。欲如渴人，飲於鹹水，愈增其渴。欲如段肉，眾鳥競逐。欲如魚戰，貪味至死，其患甚大。爾時獼猴王者，我身是也。爾時王者，難陀是也。爾時婬女者，孫陀利是也。我於爾時，欲淤泥中，拔出難陀。今亦拔其生死之苦。
未曾有經云：羅睺羅年至九歲，出家為沙彌。王勅豪族諸公王子五十人，隨逐羅睺，悉共出家。舍利弗為和尚，大目揵連作阿闍梨，與授十戒。羅睺母耶陀羅為太子婦，未滿三年，即捨出家。。沙彌者，耶舍傳云：隋云勞之小者，以修道為勞也。又翻息慈，謂息世染之情，以慈濟萬物也。又創佛法，俗情猶存，須息惡行慈也。
又增一阿含經云：佛告諸比丘：有四姓出家者，無復本姓，但言沙門釋迦子。所以然者，生由我生，成由法成。其猶四大海，皆從阿耨泉出。
又彌沙塞律云：汝等比丘，雜類出家，皆捨本姓，稱釋子沙門。。
又長阿含經云：彌勒出世，諸比丘弟子等亦皆稱慈子。如我今弟子稱為釋子。觀大覺俯應，跡均俗典。所以胤裔繼哲，姻婭重疊，并緣發曠劫，故能翼讚靈化。又四河入溟，俱名為海，四族歸道，并號曰釋。可謂總彼殊源，同乎一味者矣。
頌曰：
宿祐因熟，今蒙出度。棄俗遣塵，
超然欣悟。慧在恬虛，妙不以數。
感時會道，絕羈纏務。精勤慕學，
服茲甘露。功業弗墜，感聖嘉護。
肅肅靈儀，依依神步。彼我無他，
法侶相遇。
宋京師枳園寺有釋智嚴，西涼州人。弱冠出家，便以精勤著名。游歷西國，諮受禪法，博通經論，罕所希類。還於西域。所得經論，未及譯寫。到宋元嘉四年，乃共寶雲等譯出。不受別請，分衛自資。道化靈感，幽顯咸服。有見鬼者云：見西州太社間鬼相語云：嚴公至，當辟易。此人未之解。俄而嚴至，聊問姓字，果稱智嚴。默而識之，密加禮異。儀同蘭陵蕭思話婦劉氏疾病，恒見鬼來呼，可駭畏。時迎嚴說法。嚴始到外堂，劉氏便見群鬼迸散。嚴既進為夫人說經，疾以之瘳。因稟五戒，一門宗奉。嚴清素寡欲，隨受隨施。少而游方，更無滯著。稟性沖退，不自陳敘，故雖多美行，世無得而盡傳。嚴昔未出家時，甞受五戒，有所虧犯。後入道受具，常疑不得戒，每以為懼。積年禪觀，而不能自了。遂更汎海，重到天竺，諮諸明達。值羅漢比丘，具以事問。羅漢不敢判決，乃為嚴入定，往兜率宮諮彌勒。彌勒答云：得戒。嚴大喜，於是步歸。至罽賓，無疾而死，時年七十有八。彼國凡聖，燒身各處。嚴雖戒操高明，而實行未辯。始移屍向凡僧墓地，而屍重不起。改向聖墓，則飄然自輕。嚴弟子智羽、智遠，故從西來，報此徵瑞，俱還外國。以此推嚴，信是得道人也。但未知果向中間深淺耳。
宋京師祇桓寺有求那跋摩，此云功德鎧。本是剎利種，累世為王，治在罽賓國。機辯俊達，深有遠度，仁愛汎博，崇德務善。以宋元嘉八年正月達于建業，文帝引見，勞問慇懃。因又言曰：弟子常欲持齋不殺，迫以身徇物，不獲從志。法師既不遠萬里，來化此國，將何以教之？跋摩曰：夫道在心，不在事；法由己，非由人。且帝王與匹夫所修各異。匹夫身賤名劣，言令不威，若不剋己苦躬，將何為用。帝王以四海為家，萬民為子。出一嘉言，則士庶咸悅；布一善政，則人神以和。刑不夭命，役無勞力，則使風雨適時，寒暖應節，百穀滋繁，桑麻欝茂。如此持齋，齋亦大矣；如此不殺，德亦眾矣。寧在闕半日之餐，全一禽之命，然後方為弘濟耶！帝乃撫几歎曰：夫俗人迷於遠理，沙門滯於近教。迷遠理者，謂至道虛說；滯近教者，則拘戀篇章。至如法師所言，真謂開悟明達，可與言論天人之際矣。乃勅住祇桓寺，供給隆厚。王公英彥，莫不宗奉。大翻經論，具存高僧傳。並文義詳允，胡漢弗差。時影福寺尼慧果、淨音等共請跋摩云：去六年有師子國八尼至京云：宋地先未經有尼，那得二眾受戒。恐戒品不全。跋摩云：戒法本在大僧眾發。設不本事，無妨得戒。如愛道之緣。諸尼又恐年月不滿，苦欲更受。跋摩稱云：善哉！苟欲增明，甚助隨喜。但西國尼年臘未登，又十人不滿。且令學宋語，別因西域居士，更請外國尼來，足滿十數。其年夏，在定林下寺安居。時有信者，採花布席，唯跋摩所坐，花采更鮮。眾咸崇以聖禮。夏竟，還祇桓。其年九月二十八日，中食未畢，先起還閣，其弟子後至，奄然已終，春秋六十有五。既終之後，即趺坐繩床，顏貌不異，似若入定。道俗赴者，千有餘人，並聞香氣芬烈。咸見一物，狀若龍蛇，可長一丈許，起於尸側，直上衝天，莫能銘者。以香薪闍維，香油灌之，五色焰起，氤氳麗空。四部群集，哀聲慟天，悲泣望斷，不能自勝。
宋尼釋曇輝，蜀郡成都人也。本姓青陽，名白玉。年七歲，便樂坐禪。每坐輒得境界。意未自了，亦謂是夢耳。曾與姊共寢，夜中入定。姊於屏風角得之，身如木石，亦無氣息。姊大驚怪，喚告家人，互共抱扶，至曉不覺。奔問巫覡，皆言鬼神所憑。至年十一，有外國禪師畺良耶舍者，來入蜀。輝請諮所見，耶舍尼以輝禪既有分，欲勸化令出家。時輝將嫁，已有定日，法育未展，聞說其家，潛迎還寺。家既知，將逼嫁之。輝遂不肯行，深立言誓：若我道心不果，遂被限逼者，便當投火飼虎，棄除穢形。願十方諸佛，證見至心。刺史甄法崇信尚正法，聞輝志業，迎與相見。并召綱佐及有懷沙門，互加難問。輝敷演無屈，坐者歎之。崇乃許離夫家，聽其入道。元嘉十九年，臨川康王延致廣陵。
时宋淮南趙習，元嘉二十年為衛軍府佐。疾病經時，憂必不濟，恒至心歸佛。夜夢一人，形貌秀異，若神人者。自屋梁上，以小裹物及剃刀授習云：服此藥，用此刀，病必即愈。習既驚覺，果得刀藥焉。登即服藥，疾除出家，名僧秀，年逾八十乃亡。
宋元嘉元年，東宮侖二女，姊十歲，妹九歲。里越愚蒙，未知經法。忽其年二月八日，並失所在，三日而歸，粗說見佛。至九月十五日又失一旬，還作外國語，誦經胡書。見西域僧，便相開解。明年正月十五日又失。在田作人見從風上天。父母哀哭，求禱神鬼。經月乃返。剃頭為尼，被服法衣，持髮而歸，自說見佛及比丘尼曰：汝宿緣為我弟子。手摩頭髮便落。與其法名，大曰法緣，小曰法綵。遣還曰：可作精舍，當與經法。既達家，即除鬼坐，立精舍，旦夕禪誦。每現五色光流汎峯嶺。自此容止音調，詮正有法，上京風規不能過也。刺史韋朗、孔默等皆迎敬異云云。
夫三世輪轉，六道旋還。若有一片神明，無不經離多處。既其稟生無定，有智有愚；受性不同，為善為惡。為善故，有慚有愧；為惡故，無慚無愧。但凡夫之法，相惑居懷。若未得治道斷除，理應日夜勵己策修。慚愧冥空，辭謝幽顯。從來無智，不識至真。致使煩惱森然，結漏繁擁。冀藉一善，消除萬累。排蕩重昏，豁然清淨。是故大聖慇勤，制諸道俗。深慚應供，橫受福田之名；仰愧沙門，虛當乞士之號。進無菩薩兼濟之能，退乏聲聞自調之德。玷辱師僧，辜負檀越。不堪行國王之地，無以報父母之恩。事等破瓶，義同燋種。亦如多羅既斷，寧可重生；析石已離，終無還合。鬼恒掃迹，唱是惡人；如來勅言，非我弟子。不能為世福田，豈可勝他禮拜。近障人天，遠妨聖道。如斯罪累，何可言陳。在道尚然，居俗寧救。是以一失人身，動經累劫。再逢服本，還同遇木。今當以慚愧水，洗浴識塵；執發露刀，割覆藏網。仰愧先賢，深慚後德。盡誠懺謝，徹窮來際。見一切凡聖，敬同佛想。自勒己心，卑如賤想。所有諸過，不起一念私隱之心；所有諸善，常生修學之意。粗陳此心，是名慚愧也。
如涅槃經云：有二白法，能救眾生：一慚，二愧。慚者自不作惡，愧者不教他造。慚者內自羞恥,愧者發露向人。慚者羞人，愧者羞天。是名慚愧。有慚愧故，則能恭敬父母師長。一切道俗人及非人，便能敬重三寶，滅諸惡業。
又迦延論：云何名無慚？答曰：可慚不慚，可避不避，不善恭敬，不善往來，此謂無慚。云何名無愧？可羞不羞，可畏不畏，惡事不畏，故稱無愧。又不善往來名無慚，惡事不見畏稱無愧。翻此前名，故云慚愧。
又新婆沙論云：世間有情，見無慚者，言是無愧；見無愧者，言是無慚。則謂此二，其體是一。今欲顯示性相差別，令彼疑者得決定解。問：無慚無愧有何差別？答：於自在者無怖畏轉是無慚，於諸罪中不見怖畏是無愧。復於自在者無怖畏轉是無慚，於諸罪中不見怖畏是無愧。復不恭敬是無慚，不怖畏是無愧。復不厭賤煩惱是無慚，不厭賤惡行是無愧。復作惡不自顧是無慚，作惡不顧他是無愧。復作惡不自羞是無慚，作惡不恥他是無愧。復作惡不羞恥是無慚，作惡而傲逸是無愧。復獨一造罪而不羞恥是無慚，對他造罪而不羞恥是無愧。復若對少人造罪而不羞恥是無慚，若對眾人造罪而不羞恥是無愧。復若對惡趣有情造罪而不羞恥是無慚，若對善趣有情造罪而不羞恥是無愧。復若對愚者造罪而不羞恥是無慚，若對智者造罪而不羞恥是無愧。復若對卑者造罪而不羞恥是無慚，若對尊者造罪而不羞恥是無愧。復若對在家者造罪而不羞恥是無慚，若對出家者造罪而不羞恥是無愧。復若對非親教軌範造罪而不羞恥是無慚，若對親教軌範造罪而不羞恥是無愧。復若作惡時不羞天者是無慚，若作惡時不恥人者是無愧。復若於諸惡因不能訶毀是無慚，於諸惡果不能厭怖是無愧。復貪等流是無慚，於癡等流是無愧。是謂無慚無愧差別。如是二法唯欲界繫，唯是不善，一切不善心心所法皆徧相應，唯除自性。又瑜伽論云：云何無慚無愧？謂觀於自他無所羞恥，故思毀犯，犯已不能如法出離，好為種種鬪訟違諍，是名無慚無愧也。又遺教經云：慚如鐵鉤，能制人非法。是故比丘常當慚愧，無得暫替。若離慚愧，則失諸功德。有愧之人則有善法。若無愧者，與諸禽獸無相異也。又智度論偈云：
入道慚愧人，持鉢福眾生。
云何縱欲塵，沈沒於五情！
著鎧持刀杖，見敵而退走，
如是怯弱人，舉世所輕賤。
比丘為乞士，除髮著袈裟，
五情馬所制，取笑亦如是。
又如豪貴人，衣服以嚴身，
而行乞衣食，取笑於眾人。
比丘除飾好，毀形以攝心，
而更求欲樂，取笑亦如是。
已捨五欲樂，棄之而不顧，
如何還欲得，如愚自食吐！
如是貪欲人，不知觀本願，
亦不識好醜，狂醉於渴愛。
慚愧尊重法，一切皆已棄，
賢智所不親，愚癡所愛近。
諸欲求時苦，得之多怖畏，
失時懷愁惱，一切無樂處。
諸欲患如是，以何當捨之？
得福禪定樂，則不為所欺。
欲樂著無厭，以何能滅除？
若得不淨觀，此心自然無。
又正法念經云：若破戒多欲而行惡法，實非沙門，自稱沙門，猶如野干著師子皮，如虛偽寶，內空無物。又莊嚴論偈云：
既著壞色衣，應當修善法，
斯服宜善寂，常思自調柔。
云何著是服，竪眼張其目，
蹙眉復聚頰，而起瞋恚相？
瞋恚於出家，不應所住處，
嫌恨如屠枷，瞋乃是恐怖。
輕賤之屋宅，醜陋之種子，
麁惡語之伴，燒意林猛火。
示惡道之業，鬪諍怨害門，
惡名稱床縟，暴速作惡本。
應當自觀察，出家之標相，
心與相相應，為不相應耶？
比丘之法者，從他乞自活，
云何食信施，而生重瞋恚！
他食在腹中，云何生瞋恚，
而為於信施，之所消滅耶！
此身不清淨，九孔常流污。
臭穢甚可惡，乃是眾苦器。
是身極鄙陋，癰瘡之所聚，
若共𢾛觸時，生於大苦惱。
身如彼箭鏑，有鏑箭即中。
有身眾苦加，無身則無苦。
蚊虻蠅毒虫，皆能蠚殺人。
應當勤精進，遠離於此身。
故知上來所錄，若道若俗，常須作意，正念現前。不得微解少法，便起慢心，不生慚愧。如四果人等，雖不可受總報，別報猶受。故賢愚經云：如鴦崛魔羅由殺九百九十九人，雖值佛成羅漢，居在房中，地獄之火從毛孔出，極患苦痛。何況外凡，未起對治，隨造一業，決定墮三惡道。但人身難得，遇惡因緣則便易失。以惡多善少，一日之中罪念百千，善念無一。
又淨度三昧經云：罪福相累，重數分明。後當受罪福之報，一一不失。一念受一身，善念受天上人中身，惡念受三惡道身。百念受百身，千念受千身。一日一夜種生死根，後當受八億五千萬雜類之身。百年之中種後世栽，甚為難數。魂神逐種受形，遍三千大千剎土。體骨皮毛，遍大千剎土地，間無空處。又菩薩處胎經偈云：
吾從無數劫，往來生死道，
捨身復受身，不離胞胎法。
計我所經歷，記一不說餘，
純作白狗形，積骨億須彌。
以利針地種，無不值我體。
何況雜色狗，其數不可量。
吾故攝其心，不貪著放逸。
又提謂經云：如有一人在須彌山上，以纖縷下之，一人在下持針迎之。中有旋嵐猛風，吹縷難入針孔。人身難得，甚過於是。又菩薩處胎經：世尊說偈云：
盲龜浮木孔，時時猶可值。
人一失命根，億劫復難是。
海水深廣大，三百三十六。
一針投海中，求之尚可得。
一失人身命，難得過於是。
又大莊嚴論：偈云：
離諸難亦難，得於人間難。
既得離諸難，應當常精進。
我昔聞有一小兒經中說：盲龜值浮木孔，其事甚難。時此小兒故穿一板，作孔受頭，擲著池中。自入池中，低頭舉頭，欲望入孔。水漂板故，不可得值。即自思惟，極生厭惡。人身難得，佛以大海為喻。浮木孔小，盲龜無眼，百年一出，實難可值。我今池小，其板孔大，復有兩眼，日百出頭，猶不能值，況彼盲龜而當得值！即為說偈云：
巨海極廣大，浮木孔復小。
百年而一出，得值甚為難。
我今池水小，浮木孔極大。
數數自出頭，不能值木孔。
盲龜遇浮木，相值甚為難。
惡道復人身，難值亦如是。
我今值人身，應當不放逸。
河沙等諸佛，未曾得值遇。
今日得諮受，十力世尊言。
佛所說妙法，我必當修行。
若能善修習，濟拔極為大。
非他作已得，是故自精勤。
若墮八難處，云何可得離！
世間業隨逐，墜墮於惡道。
我今當逃避，得出三有獄。
若不出此獄，云何得解脫？
畜生道若干，歷劫極久長。
地獄及餓鬼，黑闇苦惱深。
我若不勤修，云何而得離？
險難諸惡道，今日得人身。
不盡苦邊際，不離三有獄。
應當勤方便，必離三有獄。
今我求出家，必使得解脫。
又罪業報應經偈云：
水流不常滿，火盛不久燃。
日出須臾沒，月滿已復缺。
尊榮豪貴者，無常復過是。
故知人身難遇易失。以易失故，不須生著。當知人身念念近死，如牽猪羊，詣於屠所。故涅槃經云：觀是壽命，常為無量怨讎所繞，念念損減，無有增長。猶如暴水，不得停住。亦如朝露，勢不久停。如囚趣市，步步近死。又摩耶經偈云：
譬如旃陀羅，驅牛就屠所。
步步近死地。人命庶過是。
自大聖已還，體未圓明。雖復分證無生，猶為三相遷流。況於凡愚，理隔淨境，善惡雜糅，明白未分。豈能免玷累之愆，愛染之失。今聞出家入道之美，不得便言無惡；聞白衣在家之過，不得都無其善。若內修其行，則如出家之美；若內乖其信，徒為剪落。在家之人，有諸眷屬，公私擾擾，資待所須，尚不應慳。沙門淨行，塊然獨立，止須三衣六物，極至百一供身，自外妨緣，何須蓄積。經律具呵，明在聖教。若慳悋法財，不惠愚貧，智種不成，便失聖胎。乃至小罪，猶懷大懼，常應謙肅，恭敬大小。不得自大，輕慢前人。若具犯大罪，廣畜田宅，過分貯積，勤營俗事。此定極惡，何須述之。今且略論。中下之人，薄學淺識，謂智過人。起大憍慢，放誕形容，陵蔑一切，籠罩天地。踑踞師長之前，叱吒尊人之側。道本和合，恭順為僧。既心形乖反，豈成僧寶也。或有專讀外典，妉玩琴棊，諷讀詩書，徒消日月。內教法藥，救生為急，文奧理深，詞華祕博，能解一句，演無量義。新舊經論，卷軸數千，曾不窺撿一句之文。外書不急之事，日夜勤學。若恐白衣笑我無知，不學世典者，何如俗人，問我經義不能答？恥居內不閑於外，未足可羞；在內不解於內，恥辱彌甚。良由時將末法，人命轉促，無常交臂，朝不謀夕。恐一入幽塗，累劫難出，再遇佛法，想見無由。雖有經律，許一分學外，為伏外道，此為上品聰叡者說。先諳於內，兼令知外，譏辯鋒芒，出言關典。內外博究，堪為師匠，得如經說，為伏外道。今自量身，觸事無能，神識常閉，愚戇瞢然。自救無聊，何能利物；色香不通，何辯菽麥。願自私退，省己為學。故涅槃經云：佛語諸比丘：出家之人，應修慧學，尋究經典，不得披讀外道典籍路伽耶等。常處山澤，空閑靜室，修禪禮誦，斷邪顯正，是汝所宗。
又叔迦經中說：叔迦婆羅門子白佛言：在家白衣，能修福德善根勝出家者，是事云何？佛言：我於此中不定答。出家或有不修善根，則不如在家。在家能修，則勝出家。
又三千威儀云：出家人所作業務者：一者、坐禪，二者、誦經法，三者、勸化眾事。若具足作三業者，是應出家人法。若不行者，徒生徒死，唯有受罪之因。又百喻經云：昔有一人事須火用，及以冷水。即便宿火，以澡罐盛水，置於火上。後欲取火而火都滅，欲取冷水而水復熱。火及冷水，二事俱失。世間之人入佛法中，出家求道。既得出家，還念妻子五欲之樂。由是之故，失其功德之火，兼失持戒之水。念欲之人，亦復如是。
又涅槃經：佛言：我涅槃後有聲聞弟子，愚癡破戒，喜生鬪諍，捨十二部經，讀誦種種外道典籍文頌手筆，受畜一切不淨之物，言是佛聽。如是之人，以好栴檀貿易瓦木，以金易鍮石，以銀易白鑞，以絹易氀褐，以甘露易於惡毒。
又遺教經云：晝則勤心修習善法，無令失時。初夜後夜，亦勿有廢。中夜誦經，以自消息。無以睡眠因緣，令一生空過，無所得也。依是行道，可得四沙門果，乃至菩提。如是行者，堪為師範，真良福田，得消信施。
又婆沙論云：如人觀日，眼不明淨。外道書論，思求之時，使慧眼不淨。如人觀月，眼則明淨。佛法經論，思求之時，令慧眼明淨。若思求外俗，如打獼猴，唯出不淨。若思求佛法，如煉真金，多煉多淨。又菩薩善戒經云：菩薩不讀不誦如來正經，讀誦世典文頌書疏者，得罪。不犯者，若為論義，破於邪見。若二分佛經，一分外書。何以故？為知外典是虛妄法，佛法真實故，為知世事故，不為世人所輕慢故。以此文證，佛法學人，若一向廢內尋外，則便得罪。縱解理行，唯可暫習，為伏外道，還須厭離，進修內業，務令增勝。若偏耽著，則壞正法。故地持論云：若菩薩於佛所說棄捨不學，乃習外道邪論，世俗經典，是名為犯眾多犯，是犯染污起。若上聰明人，能速受學，得不動智，於日月中，常以二分受學佛法，一分外典，是名不犯。若於世典外道邪教愛樂不捨，不作棄想，是名為犯眾多犯，是犯染污起。頌曰：
冬狐理豐毳，春蠶緒輕絲。
形骸翻為阻，心識還自欺。
齠齓歌鼓腹，平生少年時。
驅車追俠客，酌酒弄妖姬。
但念目前好，安知後世悲。
惕然一以愧，永與情愛辭。
願識真妄本，染淨自分離。
羞慚滯五蓋，焉知同四依。
夫貴賤靡常，貧富無定。譬水火更互，寒暑遞來。故見有財富室溫，衣豐人足，不勞營覓，自然而至。復見有貧苦飢弊，役力馳求，晨起夜寐。形骸為之沮悴，心情為之勞擾。縱有所獲，百方散失。終日願於富饒，未甞暫有。以此苦故，所以勸獎，令其惠施，力厲修福。若復有人衣裘服玩，鮮華香潔，春秋氣序，寒溫冷暖，四時變改，隨須無闕。而復見有尺布不完，丈帛殘弊，垢穢塵墨，臭膩朽爛。炎暑不識絺業因，氷雪不知繒纊。乃至形骸不蔽，男女惡露，非唯可恥，實亦慚怍。若見此苦，豈可不遠！所以勸獎，令其修福，應施衣服及以室宇。豈不見眾人皆有，而我獨無。是故應須勇猛修習。若復有人食則甘味並薦，珍羞備舉，連机重案，滿床亘席，芳脂芬馥，馨香具列。而復有脫粟之飯不充，藜藿之羹常乏，鹽梅早自兩無，魚菜久已雙闕。乃至并日而餐，糜粥相係，雜以水菓，加以草菜，萎黃困苶，自濟無方。若見此苦，豈可不遠！所以勸獎，令其修福，應施飲食及以水漿。豈可眾人皆足，而我獨困。是故應須勇猛修習。若復有人榮位通顯，乘肥衣輕，適意自在，行則天人瞻仰，住則鬼神敬貴。而復見有卑鄙猥賤，人所不齒，生不知其生，死不知其死。塗炭溝渠之側，坐臥冀壤之中。雖有叱咄之聲，反致捶撲之苦。非唯神鬼不敬，乃亦狗犬加毒。若見此苦，豈可不遠！所以勸獎，令其修福。應滅憍慢，奉行謙敬。豈可他人常貴，而我常賤。是故應當勇猛修習。若復有人形貌端正，言音風吐，常存廣利，仁慈博愛，語不傷物。而復有人而狀矬醜，所言險暴，唯知自利，不計念彼。彼忍辱故，所以致勝；多瞋恚故，所以招惡。若見此苦，豈可不遠！所以勸獎，令其修福。應滅瞋恚，奉行忍辱。豈可以令眾人恒處勝地，而我永隔淨緣。是故應須勇猛修習。若復有人意力強幹，少有病疾。常堪行道，無有障礙。而復有人羸瘵多患，氣力弊，動苶，動輒增困，眠坐不安。見有此惡，實宜捨遠。所以勸獎，令其修福。應施醫藥，隨時賑救。豈可眾人常無疾頓，而我永嬰沈滯。是故應須勇猛修習。凡是如此之事，實最應勸。若不相勸，則學者不勤也。
如涅槃經云：居家如牢獄，妻子如枷鎖，財物如重擔，親戚如冤家。而能一日一夜受持清禁，六時行道，兼年常三長月，恒六齋。菜蔬節味，檢身口，意不馳外，緣專崇出俗，高慕佛法，俯仰無虧，坐臥無失。夜係明相，晝思淨法，深敬沙門，悲心利俗。若能如是，雖居在家，可得度苦。故經云：佛法欲盡，白衣護法修善，上生天上，如空中雪墮。比丘違於戒律，墮陷惡道，如雨從天落。當知於苦修福，其福最大；於福作罪，其罪不輕。是以從苦入樂，未知樂中之樂；從樂入苦，方知苦中之苦。斯言可驗，幸願省之。
又法句經：偈云：
熱無過婬，毒無過怒，苦無過身，
樂無過滅。
佛說偈已，告諸比丘：往昔久遠無數世時，有五通比丘，名精進力。在山中樹下，閑寂求道。時有四禽獸依附左右，常得安隱。一者鴿，二者烏，三者毒蛇，四者鹿。是四禽獸者，晝行求食，暮則還宿。四禽獸一夜自相問言：世間之苦，何者為重？烏言：飢渴最苦。飢渴之時，身羸目冥，神識不寧，投身羅網，不顧鋒刃。我等喪身莫不由之。以此言之，飢渴為苦。鴿言：婬欲最苦。色欲熾盛，無所顧念，危身滅命，莫不由之。毒蛇言：瞋恚最苦。毒意一起，不避親疎，亦能殺人，復亦自殺。鹿言：驚怖最苦。我在林野，心恒怵惕，畏懼獵師及諸犲狼。髣髴有聲，奔投溝壑，母子相捐，肝膽掉悸。以此言之，驚怖為苦。比丘聞之，即答之曰：汝等所論，是其末耳，不究苦本。天下之苦，無過有身。身為苦器，憂畏無量。吾以是故，捨俗學道，滅意斷想，不貪四大，欲斷苦源，志存泥洹。是故知身為大苦本。故書云：大患莫若於身也。
如那先比丘問佛經云：時有彌蘭王問羅漢那先比丘言：人在世間作惡至百歲，臨欲死時念佛，死後生天，我不信是語。復言：殺一生死即入泥梨中，我亦不信是也。那先比丘問王：如人持小石置在水上，石浮耶？沒耶？王言：其石沒也。那先言：如令持百枚大石，置在船上，其船沒不？王言：不沒。那先言：船中百枚大石，因船故不得沒。人雖有本惡。一時念佛，用是不入泥犁，便生天上。何不信耶？其小石沒者，如人作惡，不知佛經，死後便入泥犁。何不信耶？王言：善哉！善哉！那先比丘言：如兩人俱死，一人生第七梵天，一人生罽賓國。此二人遠近雖異，死則一時俱到。如有一雙飛鳥，一於高樹上止，一於卑樹上止。兩鳥一時俱飛，其影俱到地耳。那先比丘言：如愚人作惡得殃大，智人作惡得殃小。譬如燒鐵在地，一人知為燒鐵，一人不知，兩人俱取，然不知者手爛大，知者小。作惡亦爾。愚者不能自悔，故其殃得大。智者作惡，知不當為，日自悔過，故其殃少耳。
又四品學經云：凡俗之人，或有不如畜生，畜生或勝於人。所以者何？人作罪不止，死入地獄；罪畢始為餓鬼，餓鬼罪畢，轉為畜生；畜生罪畢，乃還為人。以畜生中畢罪，便得為人。是故當作善奉三尊之教，長離三惡道，受天人福，後長解脫。
又四十二章經云：佛言：天下有五難；貧窮布施難，豪貴學道難，判命不死難，得覩佛經難，生值佛世難是也。
又雜譬喻經：有十八事於世甚難：一、值佛世難；二、正使值佛，得為人難；三、正使成人，在中國生難；四、正使在中國生，種姓家難；五、正使在種姓家，四支六情完具難；六、正使四支六情完具，得財產難；七、正使得財產，值善知識難；八、正使得善知識，具智慧難，九、正使得智慧，具善心難；十、正使得善心，能布施難；十一、正使能布施，欲得賢善有德人難；十二、正使得賢善值有德人，往至其所難；十三、正使至其所，得宜適難；十四、正使得宜適，得受聽說難；十五、正使聽說，得正解智慧難；十六、正使得解，能受深經難；十七、正使受深經，得如說修行難；十八、正使能受深經，得如說修行得證聖果難。是為十八事難。
佛說太子刷護經云：阿闍世王太子，名為刷護，白佛言：菩薩何因緣得顏貌端正？何因緣不入女人腹於蓮華中化生？何因緣故能知宿命之事？佛告太子：由能忍辱故，即為姝好。不婬泆故，即能化生。人生七日，便知宿命無數世事。
復何因緣身有三十二相？復何因緣有八十種好？復何因緣見佛身者視之無厭？佛告太子：本為菩薩，好喜布施種種雜物，與諸佛菩薩及師父母人民索用故，得三十二相。常有慈心哀念十方蠕動之類，如視赤子，皆欲度脫，故得八十種好。見怨如視父母，等心無異，故視佛無厭。復何因緣知深經慧及陀羅尼行？復何因緣知三時定，意得安隱？復何因緣佛所說善，其有聞者皆喜信受？佛告太子：菩薩喜書，信受諷誦學問，是故知深經智慧及得陀羅尼行。復常專心意用，是故得三昧安隱。所說至誠，是故所語人皆信向，聞者歡喜。復何因緣不生惡處？復何因緣得生天上？復何因緣不貪愛欲？佛告太子：菩薩世世信佛法僧，用是故不生八惡處。由持戒不缺，是故生天。由知經法本空，是故不貪欲。復何因緣菩薩身口心行所念皆淨？復何因緣魔不得便？復何因緣不敢誹謗三寶？佛告太子：菩薩喜愛三寶，是故得淨。精勤不懈，是故魔不得便。所作皆至誠，是故眾人不敢誹謗三寶。復何因緣菩薩得好高聲如梵天聲？復何因緣有八種音？復何因緣知眾人念皆悉能報？佛告太子：菩薩世世至誠不欺，是故得好高聲如梵天聲。由世世不惡口，是故得八種音。由世世不兩舌、不妄語，是故眾人所念，悉皆能報。復何因緣得壽命長？復何因緣身得無病？復何因緣家室和順，不令別離？佛告太子：由不殺生，是故為人壽命得長。由不持刀杖擊人，是故後生為人無病。由見鬪和解令喜，是故後生為人不得別離。復何因緣得財不離？復何因緣不為劫盜？復何因緣得處尊高？佛告太子：由不貪人財。是故富樂。喜施不慳，是故不亡財物。心不嫉妬。是故生得尊高。復何因緣得天眼洞視？復何因緣得天耳徹聽？復何因緣知世間死生之事？佛告太子：由好意燃燈供於佛前，是故得天眼洞視。由喜持伎樂於佛寺前，是故得天耳徹聽。由喜定意，是故知世間死生之變。復何因緣得飛行四禪？復何因緣知前世無數劫來之事？復何因緣得三佛身，便般涅槃？佛告太子：由喜施車馬船等與三寶人用，是故得飛行四禪足。由常專念諸佛三昧，喜行教人，是故得念前世無數劫事。由菩薩得阿惟越致道，是故能斷死生之根，得佛道已，便般涅槃。
頌曰：
茫茫荒宇，蠢蠢迷昉。居苦謂樂，
靡勤靡獎。不遵厥理，空傳妄想。
外順情塵，內乖心朗。慈誘返迷，
扣誠發爽。靈通吐曜，冥資妙響。
歸心正覺，津悟福賞。撫之有會，
功超由曩。
晉竺長舒者，其先西域人也。世有資貨為富人。竺居晉，元康中，內徙洛陽。長舒奉法精至，尤好誦觀世音經。其後鄰比失火，長舒家悉草屋，又正下風，自計火已逼近，政復出物，所全無幾。乃勅家人不得輦物，亦無灌救者，唯至心誦經。有頃火燒其鄰屋，與長舒隔籬，而風忽自迴，火亦際屋而止。于時咸以為靈。里中有輕險少年四五人，共毀笑之云：風偶自轉，此復何神。伺晴燥夕，當爇其屋，能令不然者，可也。其後天甚旱燥，風起亦駛。少年輩密共束炬擲其屋上，三擲三滅。乃大驚懼，各走還家。明晨相率詣長舒家，自說昨事，稽顙辭謝。長舒答曰：我了無神，政誦念觀世音，當是威靈所祐。諸君但當洗心信向耳。自是隣里鄉黨，咸敬異焉。
宋邢懷明，河間人。宋大將軍參軍，嘗隨南郡太守朱循之北伐，俱見陷沒。於是伺候間隙，俱得道歸。夜行晝伏，已經三日，猶懼追捕。乃遣人前覘虜候，既數日不還。一夕將雨陰闇，所遣人將曉忽至。乃驚曰：向遙見火光甚明，故來投之，那得至而反闇。脩等怪愕。懷明先奉法，自征後，頭上恒戴觀世音經，轉讀不廢。爾夕亦正暗誦，咸疑是經神力。於是常共祈心，遂以得免。居于京師。元嘉十七年，有沙門詣懷明云：貧道見此巷中及君家殊有血氣，宜移避之。語畢便去。懷明追而目之，出門便沒，意甚惡之。經二旬，鄰人張景秀傷父及殺父妾。懷明以為血氣之徵，庶得無事。時與劉斌劉敬文比門連接，同在一巷。其年並以劉湛之黨，同被誅夷云。
宋王球，字叔達，太原人也。為涪陵太守。以元嘉九年於郡失守，繫在刑獄，著一重鎖，釘鍱堅固。球先精進，既有囹圄，用心尤至。獄中百餘人，並多飢餓，球每食皆分施之。日自持齋，至心念觀世音。夜夢昇高座，見一沙門，以一卷經與之，題云光明安行品，并諸菩薩名。球得而披讀，忘第一菩薩名，第二觀世音，第三大勢至。又見一車輪。沙門曰：此五道輪也。既覺，鎖皆斷脫。球心知神力，彌增專到。因自釘治其鎖，三日而被原宥。
夫師資義重，慧學為勝；修以義方，多聞為善。故馬鳴振將絕之綱，龍樹興大小之辯。慧𨅊昭然，清論英出。信可該領名數，藻雪舊疑。然學而不說，尼父所憂；於義不了，釋尊所誡。故經曰：法之供養，勝諸供養。故外書云：善人是不善人之師，不善人是善人之資。受說無違，則理超情腑；如說聽乖宗，則尠難通會。是以一象既虧，則六爻斯墜；一言有失，則累劫受殃。故知傳法不易，受聽極難。良由去聖日久，微言漸昧。而一說一受，固亦難行。恐名利關心，垢情難淨也。
如中論偈云：
真法及說者，聽者難得故。
如是則生死，非有邊無邊。
又十地論云：由說聽二人不稱法故，各有兩過：一、不平說過，二、佛不隨喜過。故大集經偈云：
若諸眾生無法器，如來於彼修捨心。
設大方便待時節，為令彼得真解脫。
大莊嚴論偈云：
隨聞而得覺，未聞慎勿毀。
無量餘未聞，謗者成癡業。
寶性論偈云：
愚癡及我慢，樂行於小法，
謗法及法師，則為諸佛呵。
外現威儀相，不識如來教，
謗法及法師，則為諸佛呵。
今見初學，黑白幼童，發足守迷，於文義中，生知足想。自恃陵他，轉加輕侮。故地持論云：隨文取義有五種過：一、無正信，二、退勇猛，三、誑眾生，四、輕法，五、謗法。能說之人，尚垢自心，況所聽之人，能生信乎！若淨心說法，縱是生死，變為涅槃。若染心說，縱是涅槃，變為生死。又涅槃經云：大乘為甘露，亦名為毒藥。能消即為甘露，不消即成毒藥。如人置毒乳中，則能殺人。故寶性論偈：
無知無善識，惡友損正行。
蜘蛛落乳中，是乳則為毒。
又十輪經云：如剎利旃陀羅等見有依我法中出家，若聲聞辟支佛乃至大乘說法法師，誹謗罵辱，欺誑正法而作留難，惱亂法師。以是因緣，墮阿鼻地獄。若見依我法中而出家者，於此人所數數瞋恚罵辱，我所說法不肯信受，破壞塔寺僧坊堂舍，殺害比丘，先所修習一切善根皆悉滅盡。命欲終時，支節皆疼，如火焚燒。其人舌根如被繫縛，於多日中，口不能語。命終之後，墮阿鼻地獄。
如三千威儀云：上高座讀經有五事：一、當先禮佛，二、當禮經法上座，三、當先一足躡阿僧提上正住座，四、當還向上座，五、先手安座乃却座已。座有五事：一、當正法衣安座；二、揵稚聲絕，當先讚偈唄；三、當隨因緣讀；四、若有不可意人，不得於座上瞋恚；五、若有持物施者，當排下著前。又問經有五事：一、當如法下床問；二、不得共座問；三、有解不得直當問；四不、得持意念外因緣；五、設解頭面著地作禮，反向出戶。
又十住毘婆沙論云：法師處師子座有四種法。何等為四？一者，欲昇高座，先應恭敬禮拜大眾，然後昇座。二者，眾有女人，應觀不淨。三者，威儀視瞻，有大人相。敷演法音，顏色和悅，人皆信受，不說外道經書，心無怯畏。四者，於惡言問難，當行忍辱。復有四法：一、於諸眾生作饒益想。二、於諸眾生不生我想。三、於諸文字不生法想。四、願諸眾生從我聞法於阿耨菩提，而不退轉。復有四法：一、不自輕身，二、不輕聽者，三、不輕所說，四、不為利養。
又文殊師利問經云：文殊師利白佛言：四眾於何時中，不得作聲，或身口木石及諸餘聲？佛告文殊師利：於六時中不得作聲：禮佛時，聽法時，眾和合時，乞食時，正食時，大小便時。何故是時不得作聲？佛告文殊：於是時中有諸天來，彼諸天等常清淨心、無染心、空心、隨波羅蜜心、觀佛法心。以彼聲故，令心不定。以不定故，悉皆還去。以諸天去故，諸惡鬼來，作不饒益，不安隱事。彼入於此，生諸焰患，人民飢餓，更相侵犯。是故文殊，應寂靜禮佛。佛說祇夜云：
不作身口聲，木石餘音聲。
寂靜禮佛者，如來所讚歎。
又佛本行經云：佛告諸比丘：從今日制諸弟子，不得請於諸根闇鈍及以缺漏戒不具者而說其法。從今以後，若請說法，應請妙行具足之人，於諸眾內勝行成就，多解修多羅及解毘尼解摩登伽人。應選擇文字分明具足辯才者說法。是等比丘，從下座次第差遣，為眾說法。若一乏者，更請第二。第二疲乏，應請第三。第三疲乏，應請第四。第四疲乏，應請第五。乃至若干堪說法者，次第應請，為眾說法。爾時眾人見彼法師辯才具足，能演說法，即持香華而散其上。時諸比丘不受其法而生厭離。何以故？以佛斷故。出家之人不得將持塗香粖香及諸香鬘。時諸人輩聞見此事，毀呰說言：是等比丘如是供養，尚不堪受，況復勝者！時諸比丘以如是事具往白佛。爾時佛告諸比丘言：汝諸比丘，若有諸白衣檀越以歡喜心，以吉祥故，持種種香華塗香粖香及諸華鬘散法師上者，應當受之。是白衣諸檀越等遂將種種資財寶物及袈裟等供養法師。是諸比丘恐懼慚愧，不受彼物。世諸人輩毀呰談說：是輩沙門諸釋子等，若干輕物尚不堪受，況復勝者！爾時諸比丘聞是事已，具往白佛。爾時佛告諸比丘言：汝諸比丘，若有俗人持諸財物及袈裟等奉施法師，為歡喜故，我許捨施。若有須者，聽其受取。若不須者，我許送還。時諸比丘取經中要略義味而為他說，不依次第。於時比丘慚愧恐怖，慮違經律，具以白佛。於時佛告諸比丘言：我許隨便，於諸經中擇取要義，安比文句，為人說法。但取中義，莫壞經本。
又佛本行經云：時諸比丘集一堂內，有二比丘復演說法，是故相妨，即造二堂。二堂之內，各別說法，猶故相妨。此堂之內將引比丘往詣彼堂，彼堂之處有諸比丘迭相誘接，令詣此堂。往來交雜，遂乃亂眾。人或去來，法事斷絕。或有比丘於此法門不喜聞說。時諸比丘具以白佛，佛告諸比丘：自今已去，不得一堂二人說法。亦復不得二堂相近，使聲相接，以相妨礙。亦復不得彼詣此眾，此詣彼眾。亦復不得憎惡沙門，不喜聞說。若憎惡者，須如法治之。又四分律：亦不許同一堂內二法師說法，高座相近並坐而說，歌詠聲說，雙聲合唄，並皆不許。餘律亦不許法師高座受白衣散花。花若著身，即須振却。
又善見律云：若法師為人說法，女人聽者，以扇遮面，慎勿露齒笑。若有笑者驅出。何以故？三藐三佛陀憐愍眾生，金口所說。汝等應生慚愧心而聽，何以笑之！驅出。
如佛藏經云：佛言：舍利弗，當來比丘好讀外經。當說法時，莊校文辭，令眾歡樂。惡魔爾時，助惑眾人，障礙善法。若有貪著音聲語言，巧飾文辭，若復有人好讀外道經者，魔皆迷惑，令心不安隱。是諸人等為魔所惑，覆障慧眼，深貪利養，看諸外書。猶如群盲，為誑所欺，皆使令墮深坑而死。復次舍利弗，不淨說法者，不知如來隨宜意趣，自不善解而為人說，是人現世得五過失。何等為五？一、說法時心懷怖畏，恐人難我。二、內懷憂怖而外為他說。三、是凡夫無有真智。四、所說不淨，但有言辭。五、言無次第，處處抄撮，是故在眾心懷恐怖。如是凡夫無有智慧，心無決定，但求名聞，疑悔在心，而為人說。是故舍利弗，身未證法而在高座，身自不知而教人者，法墮地獄。
又增一阿含經云：爾時世尊告諸比丘：當知有此四鳥。云何為四？一、或有鳥聲好而形醜，謂拘翅羅鳥是也。二、或有鳥形好而聲醜，謂鷙鳥是也。三、或有鳥聲醜形亦醜，謂土梟是也。四、或有鳥聲好形亦好，謂孔雀鳥是也。世間亦有四人，當共觀知。云何為四？一、或有比丘顏貌端正，威儀成就，然不能有所諷誦諸法初中後善。是謂此人形好聲不好。二、或有人聲好而形醜，出入行來威儀不成，而好廣說精進持戒，初中後善，義理深邃。是謂此人聲好而形醜。三、或有人聲醜形亦醜，謂有人犯戒不精進，復不多聞，所聞便失。是謂此人聲醜形亦醜。四、或有人聲好形亦好，謂比丘顏貌端正，威儀具足，然復精進修行善法，多聞不忘，初中後善，善能諷誦。是謂此人聲好形亦好也。
又增一阿含經云：爾時世尊告諸比丘：有四種雲。云何為四？一、或有雲雷而不雨，二、或有雲雨而不雷，三、或有雲亦雨亦雷，四、或有雲不雨不雷。是四種雲而像世間四種人。一、云何比丘雷而不雨？或有比丘高聲誦習十二部經，諷誦不失其義，然不廣與人說法。是謂雷而不雨。二、云何雨而不雷？或有比丘顏貌端正，威儀皆具，然不多聞高聲誦習十二部經，復從他受，亦不忘失，好與善知識相隨，亦好與他人說法。是謂雨而不雷。三。云何不雨不雷？或有人顏色不端，威儀不具，不修善法，亦不多聞，復不與他人說法。是謂此人不雨不雷。四、云何亦雨亦雷？或有人顏色端正，威儀皆具，好喜學問，亦好與他法說，勸進他人，令便承受。是謂此人亦雨亦雷。
夫法師昇座，先須禮敬三寶，自淨其心，觀時擇人，具慈悲意，救生利物，然後為說。故報恩經云：聽者坐，說者立，不應為說。若聽者求，說者過，不應為說。若聽者依人不依法，依字不依義，依不了義經不依了義經，依識不依智，並不應為說。何以故？是人不能恭敬諸佛菩薩清淨法故。若說尊重於法，聽法之人亦生崇敬，至心聽受，不生輕慢，是名清淨說。
故阿含經偈云：
聽者端心如渴飲，一心入於語義中，
聞法踊躍心悲喜，如是之人可為說。
又五分律云：除其貪心，不自輕心，不輕大眾心、慈心、喜心、利益心、不動心、立此等心，乃至宣說一四句偈，令前人如實解者，長夜安樂，利益無量。又涅槃經云：若有受持讀誦書寫宣說，非時非國不請而說，輕心輕他自歎，隨處而說，反滅佛法。乃至令無量人死墮地獄，則是眾生惡知識也。又十誦律云：有五種人問法，皆不應為說：一、試問，二、無疑問，三、不為悔所犯故問，四、不受語故問，五、詰難故問。並不得答。若前人實有好心，不具前意，為欲生善滅惡者，法師隨機方便好心為說。若自解未明，或於法有疑者，則不得為說，恐令前人有錯傳之失，彼此得罪。
又百喻經及毘曇論：問答有四：一、有決定答。譬如人問：一切有生皆死？此是決定答。二、問死者必有生？是應分別答。愛盡者無生，有愛者必有生，是名分別答。三、有問人為最勝不？此應反問言：汝問三惡道，為問諸天？若問三惡道，人實為最勝。若問於諸天，人必為不如。如是等義名反問答。四、若問十四難，若問世界及眾生有邊無邊、有始終無始終，如是等義，名置答論問。若論諸外道愚癡自以為智，不閑四論，唯作一分別論。
又優婆塞戒經云：佛言：如法住者，能自他利。不如法住者，則不得名自利利他。如法住者有八智。何等為八？一、法智，二、義智，三、時智，四、知足智，五、自他智，六、眾智，七、根智，八、上下智。是人具足如是八智，凡有所說，具十六事：一、時說，二、至心說，三、次第說，四、和合說，五、隨義說，六、喜樂說，七、隨意說，八、不輕眾說，九、不訶眾說，十、如法說，十一、自他利說，十二、不散亂說，十三、合義說，十四、真正說，十五、說已不生憍慢，十六、說已不求來世報。如是之人能從他聽，從他聽時，具十六事：一、時聽，二、樂聽，三、至心聽，四、恭敬聽，五、不求過聽，六、不為論議聽，七、不為勝聽，八、聽時不輕說者，九、聽時不輕於法，十、聽時終不自輕，十一、聽時遠離五蓋，十二、聽時為受持讀誦，十三、聽時為除五欲，十四、聽時為具信心，十五、聽時為調眾生，十六、聽時為斷闇根。善男子，具八智者能說能聽，如是之人，能自他利。不具足者，則不得名自利利他。復次，能說法者復有二種：一者、清淨，二者、不清淨。不清淨者，復有五事：一、為利故說，二、為報而說，三、為勝他說，四、為十報說，五、疑說。清淨說者復有五事：一、先施食然後爲說，二、為增長三寶故說，三、斷自他煩惱故說，四、為分別邪正故說，五、為聽者得最勝故說。善男子，不淨說法者，名曰垢穢，名為賣法，亦名污辱，亦名錯說，亦名失意。。
又法句喻經云：於是世尊即說偈言：
雖誦千章，句義不正；
不如一要，聞可滅意。
雖誦千言，不義何益；
不如一義，聞行可度。
雖多誦經，不解何益；
解一法句，行可得道。
又大法炬陀羅尼經云：若受法人欲行呪法，令不斷者，彼諸法師欲說法時，斂容端坐，先誦呪曰：
怛他陀迦那阿迦男迦那迦那迦那那迦迦迦那迦阿迦迦那迦迦那阿迦那迦那阿迦那迦迦那婆鼻煞帝夜他婆鼻煞帝夜他伽伽那多他婆鼻煞帝多他摩迦舍那迦那迦迦舍。
法師爾時眷屬圍繞，即得成此加護方便，令彼法師心不動亂說法不斷，滅除欲執。令諸羅剎女等所有聽眾，不為留難，法師所須，不為障礙。
如百喻經云：昔有一聚落，去王城五由旬，村中有好美水，王勅村人常使民日日送其美水。村人疲苦，悉欲移避遠此村去。時彼村主語諸人言：汝等莫去，我當為汝白王，改五由旬作三由旬，使汝得近，往來不疲。即往白王，王為改之，作三由旬。眾人聞已，便大歡喜。有人語言：此故是本五由旬，更無有異。雖聞此言，信王語故，終不肯捨。世間之人，亦復如是。修行正法，度於五道，向涅槃城，心生疲倦，便欲捨離，頓駕生死，不能復進。如來法王有大方便，於一乘法分別說三。小乘之人聞之歡喜，以為易行，修善進德，求度生死。後聞人說無有三乘，故是一乘。以信佛語，終不肯捨。如彼村人，亦復如是。
又華嚴經云：佛子，譬如日出先照一切大山王，次照一切大山，次照金剛寶山，然後普照一切大地。日光不作是念：我應先照諸大山王，次第乃至普照大地。但彼山地有高下故，照有先後。如來應供等正覺，亦復如是。成就無量無邊法界智慧日輪，常放無量無礙智慧光明，光照菩薩等諸大山王，次照緣覺，次照聲聞，次照決定善根眾生，隨應受化。然後悉照一切眾生，乃至邪定為作未來饒益因緣。如來智慧日光不作是念：我當先照菩薩乃至邪定，但放大智日光普照一切。佛子，譬如日月出現世間，乃至深山幽谷無不普照。如來智慧日月亦復如是，普照一切無不明了。但眾生悕望善根不同，故如來智光種種差別。
如十住毘婆沙論云：若菩薩欲以法施眾生者，應如決定王大乘經中稱法師功德及說法義戒，隨順修學。謂說法者應行四法。何等為四？一者，廣博多學，能持一切言辭章句。二者，決定，善知世間出世間諸法生滅相。三者，得禪定慧，於諸經法隨順無諍。四者，不增不損，如所說行。
又正法念經云：若有眾生正行善業，為邪見人說一偈法，令淨信佛。命終生應聲天，受種種樂。從天還退，隨業流轉。若為財物故與人說法，不以悲心利益眾生而取財物，或用飲酒，或與女人共飲共食，如伎兒法，自賣求財。如是法施，其果甚少，生於天上，作智慧鳥，能說偈頌，是則名曰下品法施也。云何名為中品法施耶？為名聞故，為勝他故，為勝餘大法師故，為人說法。或以妬心為人說法。如是法施得報亦少，生於天中，受中果報，或生人中。是則名曰中品法施也。云何名為上品法施耶？以清淨心為欲增長眾生智慧而為說法。不為財利，為令邪見眾生等住於正法。如是法施，自利利人，無上最勝。乃至涅槃，其福不盡。是則名曰上品法施也。
又迦葉經：爾時世尊而說偈頌曰：
三千大千界，珍寶滿其中。
以此用布施，所得功德少。
若說一偈法，功德為甚多。
三界諸樂具，盡持施一人。
不如一偈施，功德為最勝。
此功德勝彼，能離諸苦惱。
若恒沙世界，珍寶滿其中。
以施諸如來，不如一法施。
施寶福雖多，不及一法施。
一偈福尚勝，況多難思議。
又十住毘婆沙論云：在家之人，當行財施。出家之人，當行法施。何以故？在家法施，不及出家人。以聽受法者於在家人，信心淺薄故。又在家之人，多有財物。出家之人，於諸經法讀誦通達，為人解說在眾無畏，非在家者之所能及。又使聽者起恭敬心，不及出家。又欲說法降伏人心，不及出家。如偈說曰：
先自修行法，然後教餘人，
乃可作是言，汝隨我所行。
身自行不善，安能令彼善；
自不得寂滅，何能令人寂。
又出家之人，若行財施，則妨餘善，遠離阿練若處，必至聚落與白衣從事，多有言說，發起三毒，於六度等心薄，乃至貪著五欲，捨戒還俗，故名為死。或能反戒，易起重罪，是名死等諸煩惱苦患。以是因緣故，於出家者稱歎法施，於在家者稱歎財施。
又金光明經云：說法者有五種事：一者，法施彼我兼利，財施不爾。二者，法施，能令眾生出於三界，財施者不出欲界。三者，法施利益法身，財施之者長養色身。四者，法施增長無窮，財施必有竭盡。五者，法施能斷無明，財施只伏貪心。故知財施不及法也。就法施中，自有階漸。若有所解，不用他知，恐他勝己，祕而不說，則自未來常不聞法。又智度論云：若悋惜法，則常生邊地無佛法處。由悋法故，障他慧明。此則不如賣法他人，反勝過此。
又成實論云：若人但能為他說法，是名利他。是人雖不自隨法行，為他說故，自亦得利。於此惠施門略有三品：下法施者，說布施法，不說智慧。中法施者，說於持戒。上法施者，說於智慧。以說智慧，教人觀理，得斷惑智二障，出離生死，遠成菩提涅槃樂果。乃至但能唯說小乘，教化一人令觀生空，信解依行。雖未得道，亦勝教化一閻浮中所有眾生令行十善，以信解人解修聖道，則有出因，要得涅槃。
又諸法勇王經云：閻浮提中所有水陸空行眾生，盡得人身。若有一人教是諸人，令其安住五戒十善，所得功德，不如有人教誨一人，令得信行。
又十住毘婆沙論云：有四法能退失智慧，菩薩所應遠離。何等為四？一、不敬法及說法者。二、於要法祕匿悋惜。三、樂法者為作障礙，壞其聽心。四、懷憍慢，自高卑人。復有四法得其智慧，應常修習。何等為四？一、恭敬法及說法者。二、如所聞法及所讀誦，為他人說，其心清淨，不求利養。三、知從多聞得智慧故，勤求不息，如救頭然。四、如所聞法，受持不忘，貴如說行，不貴言說。
如善恭敬經云：佛告阿難：若有從他聞一四句偈，或抄或寫，書之竹帛。所有名字，於若干劫，取彼和尚阿闍梨等荷擔肩上，或時背負，或以頂戴，常負行者，復將一切音樂之具供養是師。作如是事，尚自不能具報師恩。若當來世於師和尚所起不敬心，恒說於過，我說愚癡，極受多苦。於當來世，必墮惡道。是故阿難，我教汝等常行恭敬尊重之心，當得如是勝上之法，所謂愛重三寶甚深之法。
又梵網經云：若佛子見大乘法師，同見同行，來入僧坊舍宅城邑，若百里千里來者，即迎來送去，禮拜供養。日日三時供養，日食三兩金，百味飲食，床座供養。法師一切所須，盡給與之。常請法師三時說法。日日三時禮拜，不生瞋心患惱之心，為法滅身請法。若不爾者，犯輕垢罪。
又優婆塞戒經云：若優婆塞受持六重戒已，四十里中有講法處，不能往聽，得失意罪。
又大方等陀羅尼經云：佛告阿難：若有父母妻子不放此人至於道場者，此人應向父母等前燒種種香，長跪合掌，應作是言：我今欲至道場，哀愍聽許。亦應種種諫曉，隨宜說法，亦應三請。若不聽者，此人應於舍宅默自思惟，誦持經典。
又正法念經云：若人供養說法法師，當知是人即為供養現在世尊。其人如是隨所供養所發願成就，乃至得阿耨菩提，以能供養說法師故。何以故？以聞法故，心得調伏。以調伏故，能斷無知流轉之闇。若離聞法，無有一法能調伏心。
又勝思惟經云：不起罪業，不起福業，不起無動業者，是名供養佛。
又華手經云：若以華香衣食湯藥等供養諸佛，不名為真供養。如來坐道場所得微妙法，隨能修學者，是名真供養。故說偈云：
若以華塗香，衣食及湯藥，
以此供諸佛，不名為真供。
如來坐道場，所得微妙法；
若人能修學，是真供養佛。
又十住婆沙論云：佛告阿難：天雨香華，不名供養恭敬如來。若比丘、比丘尼、優婆塞、優婆夷，一心不放逸，親近修集聖法，是名真供養佛。
又寶雲經云：不以財施供養於佛。何以故？如來法身不待財施，唯以法施供養於佛，為具佛道。以法供養為最第一。
又善恭敬經云：佛言：若有比丘雖復百夏，不能閑解如是法句，彼亦應當從他依止。所以者何？自尚不解，況欲與他作依止師。假令耆舊百夏比丘而不能解沙門祕密之事，不解法律等，亦應說依止。若有比丘從他受法，於彼師邊應起尊貴敬重之心。欲受法時，當在師前不得輕笑，不得露齒，不得交足，不得視足，不得動足，不得踔脚。師不發問，不得輒言。凡有所使，勿得違命，勿視師面，離師三肘。令坐即坐，勿得違教。於彼師所應起慈心。若有所疑，先應諮白。若見師許，然後請決。當知一日三時，應參進止。若三時間不參進止，是師應當如法治之。若參師不見，應持土塊，或木、或草，以為記驗。若當見師在房室內，是時學者應起至心，繞房三匝，向師頂禮，爾乃方還。若不見師，眾務皆止，不得為也，除大小便。又復弟子於其師所，不得麁言。師所呵責，不應反報。師坐臥床，應先敷拭，令無塵污蟲蟻之屬。若師坐臥，乃至師起，應修誦業。時彼學者至日東方，便到師所。善知時已，數往師邊，諮問所須，我作何事。又復弟子在於師前，不得涕唾。若行寺內，恭敬師故，勿以袈裟覆於肩髆，不得籠頭。天時若熱，日別三時，以扇扇師，三度授水，授令洗浴。又復三時應獻冷飲。師所營事，應盡身力而營助之。佛告阿難：若將來世有諸比丘，或於師所不起恭敬，說於師僧長短之者，彼人則非是須陀洹，亦非凡夫。彼愚癡人應如是治。師實有過，尚不得說，況當無也。若有比丘於其師邊不恭敬者，我說別有一小地獄，名為𢈹撲，當墮是中。墮彼處已，一身四頭，身體俱然，狀如火聚，出大猛焰，熾然不息，然已復然。於彼獄處，復有諸蟲，名曰鉤。彼諸毒蟲，常噉舌根。時彼癡人從彼捨身，生畜生中。皆由往昔罵辱於師，舌根過故，常食屎尿。捨彼身已，雖生人間，常生邊地，具足惡法。雖得人身，皮不似人，不能具足人之形色。常被輕賤，誹謗陵辱，離佛世尊，恒無智慧。，從彼死已，還墮地獄，更得無量無邊苦患之法。
如正法念經云：說法有十功德，多所利益。何等為十？一、時處具足，二、分別易解，三、與法相應，四、非為利養，五、為調伏心，六、隨順說法，七、說施有報，八、說生死法多諸障礙，九、說天退歿，十、說有業果。若說法人有此十法，令聞法者得多功德利益安樂，乃至涅槃。若聞法功德，成就深心，信根清淨，一向淨心信於三寶，詣聽法處為聞正法，隨舉一足，皆生梵福。
又大菩薩藏經云：於諸菩薩起深愛樂，猶如大師。於正法所起愛樂心，如自己身。於如來所起愛樂心，如自己命。於尊重師起愛樂心，猶如父母。於諸眾生起愛樂心，視如一子。於阿遮利耶受教師所起愛樂心，敬如眼目。於諸正行起愛樂心，猶如耳目身首。於波羅蜜起愛敬心，猶如手足。於說法師起愛樂心，如眾重寶。所求正法起愛樂心，猶如良藥。於能舉罪及憶念者起愛樂心，猶如良醫。
又僧伽吒經云：爾時一切勇菩薩白佛言：世尊，若有眾生聞此法者，壽命幾劫？佛言：壽命滿八十劫。一切勇白佛言：劫以何量？佛言：譬如大城，縱廣十二由旬，高三由旬，盛滿胡麻。有長壽人過百歲已，取一而去。如是城中胡麻悉盡，劫猶不盡。又如大山，縱廣二十五由旬，高十二由旬。有長壽人過一百歲，以輕繒帛一往拂之。如是山盡，劫猶不盡。是名劫量。時一切勇菩薩白佛言：世尊，一發誓願尚得如是福德之聚，壽命八十劫，何況於佛法中廣修諸行。
又涅槃經云：若離四法得涅槃者，無有是處。何等為四？一、親近善友，二、專心聽法，三、繫念思惟，四、如法修行。以是義故，聽法因緣則得近於大般涅槃。何以故？開法眼故。世有三人：一者、無目。二者、一目。三者、二目。言無目者，常不聞法。一目之人，羅暫聞法，其心不住。二目之人，專心聽受，如聞而行。以聽法故，得知世間如是三人。
又法句喻經云：昔佛在舍衛國給孤精舍為諸天人民說法。時波斯匿王有一寡女，名曰金剛。父母哀愍，別為作好舍宅，給五百妓女以娛樂之。眾共有一長老青衣，名曰度勝，常行市內買脂粉香華，時見男女無數大眾，各齎香華，出城詣佛，即問行人，欲何所至？眾人答言：佛出於世，三界之尊，度脫眾生，皆得泥洹。度勝聞之，心悅意喜，即自念言：今老見佛，宿世之福。便分香直持買好華，隨眾人輩，往到佛所，作禮却立，散華燒香。一心聽法已，過市取香。因聽法功，宿行所追，香氣熏聞，斤兩倍前。嫌其遲晚，而共詰之。度勝奉道即如事言：世有聖師，三界之尊。擊無上法鼓，震動三千。往聽法者，無央數人。實隨聽法，是以稽遲。金剛之徒聞說世尊法義殊妙，非世所聞，悚然心歡，而自歎曰：吾等何罪，獨隔不聞。即報度勝，試為我說之。度勝白曰：身賤口穢，不敢便宣。說法之儀，先施高座。度勝受勅，具宣聖旨。五百侍女皆大歡喜，各脫衣服一領，積為高座。度勝洗浴，承佛威神，如應說法。金剛之等五百侍女，疑結破惡，得須陀洹道。說法甚美，不覺失火，一時燒死，即生天上。王將人從來欲救火，見之已然，收拾棺斂。葬送畢已，往過佛所，為佛作禮叉手言曰：金剛不幸，不覺失火，大小燒盡，適棺斂訖。不審何罪，遇此火害？唯願世尊彰告未聞。佛告：大王，過去世時有城名波羅柰。有長者婦將采女五百人，至城外大祠祀。其法難急，他性之人不得到邊，無問親疎，其有來者，擲著火中。時世有辟支佛，名曰迦羅處在山中，晨來分衛，暮輒還山。迦羅分衛，來趣郊祠。長者婦見之，忿然瞋恚，共捉迦羅撲著火中，舉身燋爛，便現神足，飛升虛空。眾女驚怖，泣淚悔過，長跪舉頭而自陳曰：女人愚戇，不識至真，群迷長慢，毀辱神靈。自惟過釁，罪惡如山。願降尊德，以消重殃。尋聲即下，而般泥洹。諸女起塔，供養舍利。佛為大王而說偈言：
愚戇作惡，不能自解。
殃追自焚，罪成熾然。
愚不望處，不謂適苦。
臨墮厄地，乃知不善。
佛告大王：爾時長者婦者，今王女金剛是。五百侍女者，今度勝等五百妓女是。罪福追人，久無不彰；善惡隨人，如影隨形。說是法時，諸來大小即得道迹。
又阿育王經云：昔阿恕伽王使道人說法時,以步障遮諸婦女，使其聽法。爾時法師為諸婦女說法，恒說施論、戒論、生天之論。有一婦女分犯王法，發幕向法師前，問法師言：如來大覺於菩提樹下覺諸法時，覺悟施戒耶？更悟餘法耶？法師答言：佛覺一切有漏法皆苦，猶若融鐵。此苦因從集而生，猶如毒樹，修八正道以滅苦集。是女人得聞此語獲得須陀洹道，以刀繫頸，往到王所。而白王言：我今日犯王重法，願王以法治我。王問言：汝犯何事？答言：我破王禁制，至道人所。譬如渴牛不避於死，我實渴於佛法，是以默突聽法。王問言：汝聽法時頗有所得不？答言：得法，見四真諦，解陰入界及以諸大，皆知無我，遂得法眼。王聞是語，踊躍歡喜，即為作禮。便唱令言：自今已後，不聽作障隔，樂聽法者，聽直至法師所，對面聽法。歎言：奇哉！我宮內乃出人寶。以是因緣，當知聽法有大利益。
又雜寶藏經云：爾時般遮羅國以五百白雁獻波斯匿王，王令送著祇桓精舍。眾僧食時，人人乞食。雁見僧眾來在前立，佛以一音說法，眾生各得類解。當時群雁亦解僧語，聞法歡喜，鳴聲相和，還於池水。後毛羽轉長，飛至餘處。獵師以網，都覆殺之。一雁作聲，諸雁皆和，謂聽法時聲，乘是善心，生忉利天。生天之法，法有三念：一、念本所從來，二、念定生何處，三、念先作何業得來生天。便自思惟：自見宿因，更無餘善，唯佛僧邊聽法。作是念已，五百天子即時來下，在如來邊。佛為說法，悉得須陀洹。波斯匿王遇到佛所，常見五百雁羅列佛前，是日不見。便問佛言：此中諸雁向何處去？佛言：欲見諸雁者，先雁飛去他處，為獵師所殺，命終生天。今此五百諸天子等，著好天冠。端正殊特者是。今日聽法，皆得須陀洹。王問佛言：此諸群雁以何業緣墮於畜生，命終生天，今日得道？佛言：昔迦葉佛時五百女人盡共受戒，用心不堅，毀所受戒。犯戒因緣，墮畜生中，作此雁身。以受戒故，得值如來聞法獲道，以雁身中聽法因緣，生於天上。
又舊雜譬喻經云：昔有沙門晝夜誦經，有狗伏床下，一心聽經，不復念食。如是積年，命盡得人形，生舍衛國中作女人。長大見沙門分衛，便走自持飯與沙門歡喜。後作比丘尼，得應真道。
頌曰：
王猷外釐，神道內綏。
皇覺正法，斯極宗師。
敬承玄教，崇德振輝。
師弟說授，芳葉秀滋。
四諦感悟，三達熙怡。
啟境金牒，開訓神機。
空有齊較，玄門洞微。
遣于無遣，至道非彌。
宋長安龍光寺有竺道生，本姓魏，鉅鹿人也。少小出家，聰銳神異。年在志學，便登法座，吐納宮商，道俗高伏。年至具戒，器鑒日深，性度機警，神氣清穆。初入廬山，幽栖七年，以求其志。常以入道之要，慧解為本，故鑽仰群經，斟酌雜論，萬里隨法，不憚疲苦。後與慧叡，慧嚴同遊長安，從什公受業。關中僧眾，咸謂神悟。後還都，止青園寺。宋太祖文皇帝深加歎重。後太祖設會，帝親同眾御于地筵，下食良久，眾咸疑日晚。帝曰：始可中耳。生曰：白日麗天，天言始中，何得非中。遂取鉢食，於是一眾從之，莫不歎其樞機得衷。後校閱真俗，研思因果，乃立善不受報，頓悟成佛，又著二諦論、佛性當有論、法身無色論、佛無淨土論、應有緣論等。籠罩舊說，妙有淵旨。而守文之徒，多生嫌嫉，與奪之聲，紛然競起。又六卷泥洹，先至京都，生剖析經理，洞入幽微。乃說一闡提人皆得成佛。于時大本未傳，孤明先發，獨見忤眾。於是舊學以為邪說，譏憤滋甚，遂顯大眾，擯而遣之。生於大眾中正容誓曰：若我所說反於經義者，謂於現身，即表厲疾。若與實相不相違背者，願捨壽之時據師子座。言竟拂衣而逝。初投吳之虎丘山，旬日之中，學徒數百。其年夏，雷震青園佛殿，龍升于天，光影西壁，因改寺名曰龍光。時人歎曰：龍既已去，生必行矣。俄而投迹廬山，銷影巖岫，山中僧眾，咸共敬服。後涅槃大本至于南京，果稱闡提悉有佛性，與前所說，合若符契。生既獲斯經，尋即講說。以宋元嘉十一年冬十一月庚子，於廬山精舍升於法座，神色開明，德音俊發，論義數番，窮理盡妙，觀聽之眾，莫不悟悅。法席將畢，忽見麈尾紛然而墜，端坐正容，隱几而卒。顏色不異，似若入定。道俗嗟駭，遠近悲涕。於是京邑諸僧內慚自疚，追而信服。其神鑒之至，徵瑞如此。仍葬廬山之阜。初生舆叡公及嚴、觀同學齊名，故時人評曰：生、叡發天真，嚴、觀霔流得。慧義彭亨進，寇淵于默塞。生及叡公獨標天真之目，故以秀出群士矣。初關中僧肇始注維摩，世咸玩味。生乃更發深旨，顯暢新異。及諸經義疏，世皆寶焉。王微以生比郭林宗，乃為之立傳，旍其遺德。時人以生推闡提得佛，此語有據。頓悟、不受報等，時亦憲章。宋太祖甞述生頓悟義，有沙門僧弼等皆設巨難。帝曰：若使逝者可興，豈為諸君所屈。龍光寺又有沙門寶林，初經長安受學，後祖述生公諸義，時人號曰逝玄生。著涅槃記及注異宗論、檄魔文等。林弟子法寶，亦學兼內外，著金剛後心論等，亦祖述生義焉。近代又有釋慧生者，亦止龍光寺，蔬食，善眾經，兼攻草隷。時人以同寺相繼，號曰大小二生。。
宋費崇先者，吳興人也。少頗信法。至三十餘，精勤彌篤。至泰始三年，受菩薩戒，寄齋於謝慧遠家。二十四日，晝夜不懈。每聽經，常以鵲尾香鑪置膝前。初齋三夕，見一人容服不凡，逕來舉鑪將去。崇先視膝前鑪，猶在其處。更詳視此人，見提去甚分明，崇先方悟是神異。自惟衣裳新濯，了無不淨，唯坐側有唾壺，既使去壺，即復見此人還鑪坐前。未至席頃，猶見兩鑪，既至即合為一。然則此神人所提者，蓋鑪影乎。崇先又當聞人說，福遠寺有僧欽尼，精勤得道，欣然願見。未及得往，屬意甚至。甞齋於他家，夜三更中，忽見一尼容儀端嚴，著赭布袈裟，正立齋席之前，食頃而滅。及崇先後觀此尼，色貌被服，即窻前所覩者也。。
元魏時有中天竺沙門勒那，魏云實意，是西國人，不知氏族。徧通三藏，妙入總持。以魏永平之初，來遊東夏。宣武皇帝每請講華嚴經，披閱精勤，無廢一日。正處高座，忽有一人持笏執名者，形如大官，云：奉天帝命，來請法師講華嚴經。意曰：今此法席尚未停止，待訖經文，當來從命。雖然法事所資，獨不能建，都講、香火、維那、梵唄，咸皆須之，可請令定。使者如所請見講諸僧，既而法事將了，又見前使云：奉天帝命，故來下迎。意乃含笑熙怡，告眾辭訣，奄然卒於法座。都講四人，亦同時殞。魏境道俗，聞見斯異,無不嗟嘆。
齊鄴東大覺寺沙門僧範，姓李，平鄉人也。善解群書，時稱府庫。晚年出家，經論諳委，言行相輔，祥徵屢降。甞有膠州刺史杜弼，於鄴顯義寺請範冬講。至華嚴六地，忽有一雁飛下，從浮圖東順行入堂，正對高座，伏地聽法。講散徐出，還順塔西，爾乃翔逝。又於此寺夏講，雀來在座西南伏聽，終於九旬。又曾處濟州，亦有一梟飛來入聽，講訖便去。又有一僧，懷忿加毀，罵云：伽斗，汝何所知。當夜有神打而幾死。自非道洽冥符，能感應如是。以天保六年三月二日卒於大覺寺，年八十矣。
隋京師延興寺釋曇延，姓王，蒲州萬泉人也。世家豪族，宦歷齊周。而性協書籍，鄉邦稱敘。探悟玄旨，洞曉無差。欲著涅槃大疏，恐滯凡情，每祈誠寤寐，願得嘉徵。乃於夜夢有人被白服，乘於白馬，騣尾拂地，而導授經旨。延手執馬騣，與之請論。寤後惟曰：此必馬鳴菩薩授我義端。執騣知其宗旨，抵事可觀耳。雖感此瑞，猶恐不合理。更持經疏於陳州治仁壽寺舍利塔前，燒香誓曰：延以凡度，仰測聖心。銓釋已了，具如別卷。若幽致微達，願示明靈。如無所感，誓不傳授。言訖涅槃卷軸並放光明，通夜呈祥，道俗稱慶。塔中舍利又放光明，三日三夜，輝光不絕。上燭天漢，下照山河。合境望光，皆來謁拜。既感徵祥，眾伏傳受。君臣重德，罕有斯人。以隋開皇八年八月十三日終於延興寺，春秋七十有三。
隋京師淨影寺釋慧遠，姓季，燉煌人。後居上黨之高都焉。三藏備通，九流洞曉。天縱疏朗，儀止沖和。講導為業，天下同歸。昔在清化，先養一鵝，聽講為務。開皇七年，勅召入京，鵝在本寺，栖宿廊廡，晝夜鳴呼。眾共愍之，附使達京。至淨影寺大門放之，鳴叫騰躍，注入遠房，依前馴聽，不避寒暑，但聞法集鍾聲，不問旦夕，皆入講堂，靜聲伏聽。僧徒梵散，出堂翔鳴。若值白黑布薩鳴鍾，終不入聽。時共異之。若遠常途講解，依法潛聽。中間及餘語，便鳴翔而出。信知道籍人弘，靈鳥嘉應不可非。其身未證法，輒升法座，定墮地獄。此亦別時之意，不得雷同總廢也。以開皇年中卒於淨影寺。
隋西京真寂道場釋法彥，姓張，寓居洺州。志隆大法，而聰明振響，冠遠儕倫。雖三藏並通，偏以大論馳美。游涉法會，莫敢抗言。開皇十六年，下勅以彥為大論眾主，住真寂寺，鎮長引化。仁壽造塔，復召送舍利于汝州。四年，又勅送舍利沂州善應寺。掘其深丈餘，乃得金沙，濤汰成純，凡有二升，光曜奪日。又感黃牛自至塔前，屈膝前足，兩拜而止，迴身又禮文帝，比景像一拜。及入石函，于時三萬許人，並見天雲五色，長十餘丈，闊三四丈。四繞白雲，狀如羅綺，正當基上空中。自午至未，方乃歇滅。後降五色雲，從四方來，狀同前瑞。又感玄鶴五頭，從西北來，迴旋塔上。乃經四度，去復還來。復感白鶴於上徘徊，久之乃逝。又感五色蛇盤屈函外，可三尺，頭向舍利，驚終不怖，如此數度。刺史鄭善果以表奏聞曰：臣聞敬天育物，則乾象著其能；順地養民，則坤元表其德。是以陶唐砥躬弗懈，伏氣呈祥；夏后水土成功，玄珪告錫。方知天時人事，影響若神。伏惟陛下秉圖揖讓，受命君臨，區宇無塵，聲教盡一，含弘光大，慈愍無邊，天佛垂鑒，降茲榮瑞。塔基六處，並得異砂，炫曜相暉，俱同金寶。牛為禮拜，太古未經；雲騰五色，於今方見。又感蛇形雜采，盤旋塔基；鶴颺玄素，徘徊空際。雖軒皇景瑞，空傳舊章；漢帝慶徵，徒書簡策。自非德隆三寶，道冠百王，豈能感斯美慶，致招靈異！帝乃大悅，著于別記。以大業三年卒于所住，春秋六十矣。
唐西京勝光寺釋道宗，俗姓孫氏，萊州即墨人也。三藏通明，大論尤精。每講大論，天雨眾華，旋繞講堂，飛流戶內。既不委地，久之還去。合眾驚嗟，希覩斯瑞。武德六年卒于所住，春秋六十有一。
唐蒲州仁壽年釋道慧，俗姓張氏，河東虞鄉人也。神氣高邈，器度虛簡，善通機會，鑒達治方。雖通群典，偏以涅槃、攝論為棲神之宅也。至貞觀二年冬月，有請講涅槃，預知將終，苦不受請。前人不測，鄭重延之。不免來意，赴請登座。，發題告諸四眾，悲歎而言：自惟去聖遙遠，微言隱絕，庸愚所傳，不足師範。但以信心歸向，自當識悟。今席講說，止於云何偈後。但世界法爾，不久當終。時日既促，願各用心。逐文依敘，恰至偈初，即覺失念，無疾而終，春秋七十有五。即以其年十二月送往王城子午谷中南山之陰。闔境同號，若喪考妣。當夜降雪，周三四里。乃掃路通行，陳屍山嶺。經夕忽有異華繞屍，周匝備地，涌出可五百枝，長二尺許，上發鮮榮，似欵冬華，而形相全異。七眾驚慟，悲慶諠山。乃折入城，示諸耆宿，乃內水瓶，至來年五月，猶不萎瘁。自非宿祐所資，豈感冥祥嘉應也！晉州有人性愛遊獵，初不奉信，有傳慧感，乃造山覓，唯覩空處，自悔哀哭曰：生不蒙開信，死不逢瑞，獨何無感！必有神道，願示微祥。言訖地涌奇華，還長二尺。欣慰嘉應，發心永固。。
夫心識運變，厥理無恒；解感相翻，聖人何迹。澄神虛照，應機如響。所謂寂滅不動，感而遂通，悟道緣機，然後神化。是以文字應用，彌綸宇宙；聖變隨方，該羅法界。非六通之至聖，孰能垂化於五道者也！
如分別功德論云：如來所以廣為四部各說第一者，乃為將來遺法之中，四姓出家見解不同，共相是非，自稱為尊，餘人為卑。如是之輩，不可稱計故。預防於未然，開其自足之路。如光明之中，日為其最；星宿之中，月為其最；川流之中，海為其最；六天之中，波旬以為其最；色界十八天之中，淨居以為其最；九十六部之中，釋僧以為其最；九十六道之中，佛道以為其最。如五百聲聞弟子之中，神解各別，不可具列。
第一、如拘隣比丘初化受法，善來之首，故稱第一。如憍梵鉢提比丘善護譏嫌，藏身天上，故稱第一。故功德論云：牛脚比丘以二事不得居世間，何者？此比丘脚似牛甲，食飽則呞。以是二事，不得居世。若外道見，謂諸沙門食無時節，生誹謗心。是以佛遣上天，在善法講堂坐禪。善覺比丘常為眾僧作使，至天上。佛涅槃後，迦葉鳴椎，大集眾僧，命阿那律遍觀世間，誰不來者。阿那律即觀世界盡來，唯有憍梵比丘，今在天上。即遣善覺命召使來。善覺到三十三天，見在善法講堂，入滅盡定，彈指覺之曰：世尊涅槃已十四日。迦葉集眾，遣我相命。可下世間，至眾集所。憍梵答曰：世間已空，我寧忍還，欲取涅槃。即以衣鉢付於善覺，還歸眾僧，便取涅槃。以是因緣，善護其身，安處天上，故稱第一也。
第二、論云：憂留毘迦葉所以稱第一者，乃宿世已來，兄弟三人，常有千弟子相隨。今遇佛得度，俱得羅漢。四事供養，由此而興，將護聖眾，故供養中第一也。
第三、論云：舍利弗所以稱智慧第一者，世尊方欲知身子智慧多少者，以須彌為硯。以四大海水為墨。以四天下竹木為筆。滿四天下人為書師。欲寫身子智慧者。猶不能盡、況凡夫五通而能測量耶！故稱智慧第一也。
第四、論云：大目揵連所以稱神足第一者。世尊證說三災流行，人民大飢。欲反大地，取地下肥，以供民命。佛止不聽，恐損眾生。又欲一手執眾生，一手反地。佛復不許。故知神足第一也。如密迹金剛力士經云：目連承佛聖旨，西方有一世界名光明幡，佛名光明王，現在說法。目連到彼聽佛語，見其身長四十里，諸菩薩身長二十里。其諸菩薩所食鉢器，其高一里。目連行鉢際上。時諸菩薩白世尊曰：唯然大聖，此蟲從何而來，被沙門服，行鉢際上。於時彼佛言：諸族姓子，慎勿發心，輕慢此賢。所以者何？今斯少年名大目連，是釋迦文佛聲聞弟子中神足第一。時光明佛告大目連：吾土菩薩及諸聲聞，見卿身小，咸發輕慢。仁當顯神足力，承釋迦文威德。目連稽首足下，繞佛七匝，踴身在空，廣現神足已，復住佛前。諸菩薩歎未曾有。佛言：欲試釋迦文佛音響遠近，故到此土。仁者不宜試如來音響。如來音響無限，無遠無近，廣遠無量，不可為喻。世尊告曰：云何以汝神力到此世界，故是世尊釋迦文佛威德所立。當遙禮釋迦文佛，自當至彼。假使卿身以己神足欲還本國，一劫不至。目連右膝著地，向於東方，禮釋迦文佛，叉手自歸。屈申臂頃，即時得至。故知目連神足中第一也。
第五、論云：阿那律所以稱第一者，時佛為大會說法，那律坐眠，佛見謂曰：今如來說法，汝何以眠耶？夫眠者心意閉塞，與死何異！那律慚愧，剋心自誓，不敢復眠。不眠遂久，眼便失明。所以然者，凡有六食。眼有二食：一、視色，二、睡眠。五情亦各二食，得食者六根乃全。以眼失食，故喪眼根。佛命耆域治之。曰：不眠不可治。已失肉眼，無所復覩。五百弟子各棄馳散，倩人貫針，捫摸補衣，線盡重貫，無人可倩，左右唱曰：誰求福者，與我貫針？世尊忽然到前取來：吾與汝貫。問曰：是誰。曰：我是佛也。曰：佛已福足。復欲求福耶？曰：福德可得厭耶？那律思惟：佛尚求福，況於凡人邪。心中感結，馳向佛視。以至心故，忽得天眼。重復思惟，便得羅漢。凡得羅漢，皆有三眼：一、肉眼，二、天眼，三慧眼。三眼視者，恐肉眼亂天眼，爭功精麁。以雜觀故，專用天眼，觀大千界，精麁悉覩。故言天眼第一也。
第六、論云：迦旃延所以稱善分別義第一者，將欲撰集法藏，心中惟曰：為人問憒鬧，精思不專，故隱地中七日。纂集大法已訖，呈佛，稱曰：善哉！聖所印可，以為一藏。此義微妙，降伏外道。故稱第一。又佛稱仁者辯才，析理解義第一也。
第七、論云：所以稱婆拘羅壽命極長者，以曩昔曾供養六萬佛，於諸佛所常行慈心。蜎飛蠕動有形命類，常加慈愍，無有毫氂殺害之想。佛告阿難：如我今日正壽八十者，如來隨世欲適眾生不現其異，故壽八十。婆拘羅者，受前宿世慈心之福故，年壽加倍一百六十。往昔毘婆尸如來出世時，有長者居明貞修，稟性良謙，請佛及僧九十日四事供養。有一比丘來求索藥，長者問曰：何所患苦？答曰：頭痛。長者答曰：此必膈上有水，仰攻其頭，是以頭痛。即施一阿梨勒果，因服病除。緣是福報。九十一劫未曾病患。阿難問婆拘羅：何以不為人說法。為無四辯智慧而不說耶。答曰。我於四辯捷疾之智，非為不足。直自樂靜，不善憒鬧，故不說法。故長命省事第一也。
第八、論云：所以稱優波離持律第一者，是五百釋子剃髮師。不輕不重，泯然除盡。佛命善來，即成沙門。佛即受戒，得阿羅漢。次受五百釋子戒，優波離為上座。諸釋子言：此我家僕，何緣禮之。佛言：不爾，法無貴賤，先達為兄。俛仰不已，制意為禮。即時天地大動，諸天於上讚曰：善哉！善哉！今日諸釋降伏貢高，此意難勝，故地為動。當五百釋子為道時，亦有九萬九千人出家為道。優波離自從佛受戒已來，未曾犯如毫氂。故稱持律第一。又祇園精舍北有一比丘得病，經六年不差。波離往問：何所患苦？欲何所須？曰：我有所須，以違佛教，故不可說。曰：但說，無苦。曰：我唯思酒五升，病便除愈。優波離曰：且住，我為汝問佛。還即問佛：有比丘病，須酒為藥，不審可得飲不？世尊曰：我所制法，除病苦者。優波離即還索酒與病比丘，病即除愈。重與說法，得羅漢道。佛讚波離：汝問此事，使病比丘得蒙除差，又使得道。若不得度，後墮三塗，無有出期。乃為將來比丘，能設禁法。使知輕重，得濟危厄。汝真持律，以律付汝，勿令漏失。不可示以沙彌白衣。復稱第一也。
第九、論云：所以稱難陀比丘端正第一者，餘諸比丘各各有相。舍利弗有七相，目連有五相，阿難有二十相，唯難陀有三十相。難陀金色，阿難銀色。衣服光曜，金樓履屣，執瑠璃鉢，入城乞食，其有見者，無不欣悅。自捨如來，餘諸弟子無能及者，故稱端正第一。柰女請佛，於外見難陀，愛樂情深，接足為禮，以手摩之。雖覩美姿，寂無情想。形形相感，則失不淨。柰女不達，疑有欲心。佛知其意，告柰女曰：勿生疑心。難陀却後七日當得羅漢。以是言之，知心不變，故稱第一。
第十、論云：所以稱婆陀比丘解人疑滯第一者，三世諸佛皆共八萬四千以為行法。眾生得道，不必徧行眾行，隨其所悟處以為宗趣。何者？眾生結使不同，病有多少，垢有厚薄。是故如來設教若干，或有一藥治眾病，或有眾藥治一病。猶六度相統，一行為主，眾行悉從。一行不專，眾病隨起。隨病所起，對藥應之。若計常起，以無常對之，若計有心起，以空心對之。當其無常領行，萬行皆無常也。猶施造八萬，八萬皆為施所造也。亦猶如來八音中，一音統八響。一響統百教，一教統百義，一一相領至千萬億。一音報萬億，其變如是。略說統行，其喻亦爾。此比丘專以略說為主，故稱第一也。
第十一、論云：所以稱天須菩提著好衣第一者，五百弟子中有兩須菩提：一、王者種，一、長者種。其天須菩提出王者種。所言天者，為五百世中常生天上，化應聲聞，下生王家，食福自然，未曾匱乏。佛還本國。佛勅出家。約身守節，麁衣惡食，草蓐為床，大小便為藥。此比丘聞佛切教，退欲還家。佛受波斯匿王請，即詣佛所，辭退而還。阿難語曰：君且住一宿。須菩提曰：道人屋舍，如何可止？且至白衣家，寄止一宿，明當還歸。阿難曰：但住。今當嚴辦。即往王所，種種座具，旛華香油，嚴飾皆備。此比丘便於中止宿。以適本心意，便得定，思惟四諦。至於後夜，即得羅漢。阿難白佛：天須菩提已得羅漢，飛在虛空。佛語阿難：夫衣有二種，可親不可親。若著好衣益其道心，此可親近。若損道心，此不可親近也。是故阿難，或從好衣得道，或從五納弊惡得道，所悟在心，不拘形服也。是故言之，天須菩提著好衣第一也。
第十二、論云：所以稱羅雲持戒不毀第一者，或云：羅雲喜妄語好瞋。佛捨輪王之位而作沙門，東西行乞，不可羞耶！以嫌如來，故作妄語。若有人問如來所在，實在祇園，而云在晝闇園；實在晝闇園，而言在祇園。反覆妄語，誑於來人。阿難白佛：羅雲妄語。佛喚羅雲來：卿實妄語耶？對曰：實爾。我所以捨聖王位者，以不可恃怙，皆歸無常。正使帝釋、梵王，皆不可保，況復聖王而可恃耶？佛語羅雲：我前後捨此不可稱計，而汝今時方恨我耶？佛語羅雲：汝取水來。羅雲即盛滿鉢水，授與如來。如來執鉢水，謂羅雲曰：汝見此水不？對曰：已見。佛言：此水滿鉢無所減者，喻持戒完具，無所損落。復瀉半棄，謂羅雲曰：汝見此水不？對曰：見之。佛言：此水失半，喻戒不具足。復瀉水盡，示羅雲曰：見此空鉢不？答曰：已見。佛言：犯戒都盡，喻如空鉢。復以鉢覆地，示曰：汝見此不。答曰：已見。佛言：已犯戒盡，當墮地獄，喻鉢口向地也。羅雲自被約勅以後，未曾復犯，如毫釐戒。故稱持戒第一也。忍行亦為第一。故舍利弗將羅雲入舍衛城乞食時，有婆羅門見羅雲在後行，即興惡意，打羅雲頭破，血流污面。羅雲即生惡念，要當方便，報此怨家。舍利弗已知心念，為其拭血。謂羅雲曰：當憶汝父昔為王時，人來索眼，即挑眼與，截手截足，亦不悔恨。若為象時以牙與人，亦不厭倦。汝今云何起此惡念！羅雲聞說，即自剋責：我今云何惡心向彼！即忍如地，不起害心，如毛髮許。時打羅雲者墮無擇地獄中。以是因緣，持戒忍行，最為第一也。
第十三、論云：所以稱般陀比丘暗鈍，然能變形第一者，良由佛教使誦掃箒，得箒忘掃，得掃忘箒。六年之中，專心誦此，意遂解悟，而自思惟曰：箒者篲，掃者除。篲者即喻八正道。糞者喻三毒垢也。以八正道篲，掃三毒垢。所謂掃箒義者，止謂此耶！深思此理，心即開解，得阿羅漢道。復有婆羅門，名曰梵天，亦名世典。博覽群籍，圖書祕讖，天文地理，無不關練，故名世典。自以德高，命共論議，謂般陀曰：能與我共論耶？般陀曰：我尚能與汝父祖梵天共論，何況汝盲無目人乎！梵志尋言即語曰：盲與無目有何等異？般陀默然不對，無以相詶。即以神足相答，騰空去地四丈九尺，結跏趺坐。梵志仰瞻，敬情內發。時舍利弗知其辭匱，現變相答。若不往屈，梵志不度。即以神足作般陀形，便使般陀本形不現。化形問曰：汝為是天是人乎？答曰：是人。又問：人為是男子不？曰：是男子。又問：男子與人有何等異？答曰：不異。又問：人者統名，男子據形，何得不異？向言盲者，謂不見今世後世善惡之報；無目者，謂無智慧之眼以斷結使也。梵志心解，即得法眼淨。以是因緣，般陀變形為第一也。
如增一阿含經云：時世尊於十五日說戒時，諸比丘僧及五百比丘眾從祇洹沒，詣阿耨達池。時龍王至世尊所，頭面禮足，在一面坐，觀眾空無舍利弗，今無此坐。佛告目連言：汝速至舍利弗所，以我聲告。目連承教往舍衛城語舍利弗言：佛呼汝來，阿耨達龍王欲得相見。舍利弗自解祇支帶，著目連前，謂目連曰：汝有神足，舉此衣帶結。目連執帶，不能移動。盡力欲舉，地皆大動。舍利弗便舉目連著東弗于逮，又以帶纏須彌山。目連便舉，動須彌山。舍利弗復以此帶纏如來座，目連遂不能動，捨帶還龍王所。遙見舍利弗已在前至，結跏趺坐，繫念在前。目連白佛言：我不失神足耶？何以故，舍利弗後沒先至。佛曰：不退。舍利弗有大智慧。佛告目連：眾多比丘無恭敬心於汝，言舍利弗神足勝汝。汝可於此眾中現其威力。對曰：承教。即於座起往須彌山頂，以一足蹈山頂，舉一足著梵天上，蹴須彌山，使地六返震動。時諸比丘歎未曾有。目連說偈，時六十比丘因此漏盡意解。
又文殊師利般涅槃經云：佛告跋陀羅菩薩：此文殊師利有大慈悲，生於此國多羅聚落梵德婆羅門家。其生之時，家內屋宅化如蓮華。從母右脇出身，紫金色，墮地能語，如天童子。有七寶蓋，隨覆其上。九十五種諸論議師無能酬對。唯於佛所出家學道，住首楞嚴三昧。佛涅槃後，四百五十歲，當至雪山為五百仙人宣揚十二部經，教化令住不退已。至本生地，於空野澤尼拘律陀樹下，結跏趺坐，入首楞嚴三昧。身諸毛孔，出金色光，遍照十方世界，度有緣者。身如紫金山，正長丈六，圓光嚴顯，面各一尋。於圓光內有五百化佛，一一化佛有五化菩薩，以為侍者。佛告跋陀波羅：是文殊師利有無量神通變現，不可具記。若有眾生但聞文殊師利名，除却十二億劫生死之罪。若禮拜供養者，生生之處，常生佛家。若未得見，當誦持首楞嚴，稱文殊師利名，一日至七日，文殊必來至其人所。若有宿業障者，夢中得見。夢中見者，於現在身若求聲聞，以見文殊師利故，得須陀洹乃至阿那含。若出家人見者，以得見故，一日一夜成阿羅漢。若有深信方等經典，是法王子於禪定中為說深法。亂心多者，於其夢中為說實義。令其堅固，於無上道得不退轉。我滅度後，一切眾生其有得聞文殊師利名者，見形像者，百千劫中不墮惡道。若有受持讀誦文殊師利名者，設有重障，不墮阿鼻極惡猛火，常生他方清淨國土，值佛聞法，得無生忍。
又賢愚經云：佛在王舍城鷲頭山中，時波羅柰王名波羅摩達。王有輔相，生一男兒，相好備滿，身色紫金，姿容挺特。輔相見子，倍增怡悅。其母素性不能良善，懷妊已來，恤矜苦厄，悲潤黎庶，等心護養。父召相師，令占相之。相師見喜，因為立字，號曰彌勒。其兒殊稱，合土宣聞。國王聞懼，恐大奪位。聞其未長，當預除滅。即勅輔相：聞汝有子，容相有異。汝可將來，吾欲得見。時宮內人及父知王欲圖，甚懷湯火其兒有舅，名波婆梨，在波婆富羅國為彼國師，聰明高博，智達殊才。五百弟子，常逐諮稟。於時輔相憐愛其子，懼被其害，密計遣人，乘象送之。舅見彌勒，覩其色好，加意愛養，敬視在懷。其年漸大，教使學問。一日諮受，勝餘終年。學未經歲，普通經書。時波婆梨見其外甥，學既不久，通達諸書，欲為作會，顯揚其美。遣一弟子至波羅柰。語於輔相，說兒所學，索於珍寶，欲為設會。其弟子往至于中道，聞人說佛無量德行，思慕欲見，即往趣佛。未到中間，為虎所噉。乘其善心，生第一四天。波婆梨自竭所有，為設大會，一切都集。設會已訖，大施達嚫，人得五百金錢，財物罄盡。有一婆羅門，名勞度叉，最於後至，獨不得食，唯與五百金錢。勞度叉言：聞汝設施，云何空爾？若必拒逆不見給者，汝更七日頭破七段。時波婆梨恐有惡呪及餘蠱道，事不可輕，深以為懼。前使弟子終生天者，遙見其師愁顇無賴，即從天下，來到其前。問其師言：何故愁憂？師具廣說。天白師言：勞度叉者未識頂法，愚癡迷網惡邪之人，竟何所能，而乃憂此！今惟有佛，最解頂法，無極法王，特可歸依。時波婆梨聞天說佛，即重問之：佛是何人？天即說佛功德智慧，不可稱計。今在王舍城鷲頭山中。時波婆梨聞歎佛德，自思必是我書所記：沸星下現，天地大動，當生聖人。今悉有此。即勅彌勒等十六人往看相好。心念難之：我師波婆梨為有幾相？我師年幾？我師是何種姓？我師有幾弟子？若答知數，斯必是佛，汝等必為弟子，遣一人語我消息。時彌勒等進趣王舍，近到鷲山。見佛光明，種種神異，眾相赫然，益以歡喜。即奉師勅，遙以心難。佛遙答之，一一無差。深生敬仰，頭面禮訖，佛為說法，其十五人，得法眼淨，求索出家。佛言：善來！鬚髮自墮，法衣在身。重為說法，成阿羅漢。十六人中時有一人，字賓祈奇，是波婆姊子，即遣往白消息。還到本國，具以聞見，廣為說之。波婆聞喜，即從坐起，長跪合掌，向王舍城，誠心請佛：唯願屈神，來見接濟。如來遙知，屈申臂頃，來到其前。禮已舉頭，見佛驚喜。佛為說法，逮阿那含。於時世尊尋還鷲山佛告諸比丘：於未來世，此閻浮提土地方正，平坦廣博，無有山川，地生軟草，猶如天衣。爾時人民壽八萬四千歲，身長八丈，端正殊妙。人性仁和，具修十善。彼時當有轉輪聖王，名曰勝伽。彼時有婆羅門家生一男兒。字曰彌勒。身色紫金，三十二相，眾好畢滿，光明殊赫。出家學道，成最正覺，廣為眾生轉尊法輪。其第一大會，度九十三億眾生之類。第二大會，度九十一億。第三大會，度九十億。如是三會說法，得蒙度者，悉我遺法種福眾生，皆得在彼三會之中。阿難白佛：不審從何造起，名為彌勒？佛言：過去久遠，習慈三昧，定意柔軟，更無害心，故字彌勒。
頌曰。
賢人軌宗度，弱喪升虛遷。
師通資自發，神光照有緣。
應變各殊別，聖錄同靈篇。
乘乾因九五，逸響亮三千。
法鼓振玄教，龍飛應人天。
恬智冥徼妙，縹渺詠重玄。
盤紆七七紀，嘉運莅中幡。
挺此四八姿，映蔚華林園。
晉長安有鳩摩羅什，此云童壽，天竺人也。家世國相，什祖父達多，倜儻不羣，名重於國。父鳩摩羅琰，聰明有懿節。將嗣相位，乃辭避出家，東度葱嶺。龜茲王聞其棄榮，甚敬慕之，自出郊迎，請為國師。王有妹，年始二十，才悟明敏，過目必能，一聞則誦。且體有赤黶，法生智子。諸國娉之，並皆不許。及見琰，心欲當之，乃逼以妻焉。既而懷什。什在胎中，其母慧解倍常，聞雀梨大寺名德既多，又有得道之僧，即與王族貴女，德行諸尼，彌日設供，請齋聽法。什母忽自通天竺語，難問之辭，必窮淵致，眾咸歎之。有羅漢達摩瞿沙曰：此必懷智子。為說舍利弗在胎之證。及什生之後，還忘前言。頃之，什母樂欲出家，夫未之許。遂更產一男，名弗沙提婆。後因出城游觀，見塚間枯骨，異處縱橫，於是深惟苦本，定求離俗，誓不落髮，不咽飲食。至六日夜，氣力綿乏，疑不達旦，夫乃懼而許焉。以未剃髮故，猶不嘗進。即勅人除髮，乃下飲食。次旦受戒，仍業禪法，專精匪懈，學得初果。什年七歲，亦俱出家。從師受經，日誦千偈，偈有三十二字，凡三萬二千言。誦毘曇既過，師授其義，即自通達，無幽不暢。時龜茲國人以其母王女，利養甚多，乃攜什避之。什年九歲，隨母度辛頭河，至罽賓國，遇名德法師盤頭達多，即罽賓王之從弟也。淵粹有大量，才明博識，獨步當時，三藏九部，莫不該練。從旦至中，手寫千偈，從中至暮，亦誦千偈。名播諸國，遠近師之。什至，即崇以師禮，從受雜藏中長二含，凡四百萬言。達多每稱什神俊，遂聲徹於王，王即請入，集外道論師，共相攻難。言氣始交，外道輕其年幼，言頗不遜。什乘隙而挫之，外道折伏，愧惋無言。王益敬異，日給鵝腊一雙，糠麵各三升，蘇六升。此外國之上供也。所住寺僧，乃差大僧五人，沙彌十人，營視掃灑，有若弟子。其見尊崇如此。至年十二，其母携還龜茲，諸國皆聘以好爵，什並不顧。時什母將什至月氏北山，有一羅漢見而異之，謂其母曰：常當守護此沙彌，若至三十五不破戒者，當大興佛法，度無數人，與優波掘多無異。若戒不全，無能為也，止可才明俊乂，法師而已。什進到沙勒國，頂戴佛鉢，心自念言：鉢形甚大，何其輕耶？即重不可勝，失聲下之。母問其故，答云：兒心有分別，鉢有輕重耳。遂停沙勒一年。其冬誦阿毘曇，於十門修智諸品，無所諮受，而備達其妙。又於六足諸門，無所滯礙。沙勒國王有三藏沙門，名喜見，謂其王曰：此沙彌不可輕，王宜請令初開法門，凡有二益：一、國內沙門恥其不逮，必見勉勵。二、龜茲王必謂什出我國，而彼尊之，是尊我也，必來交好。王許焉，即設大會，請什昇座，說轉法輪經。龜茲王果遣使酬其親好。什以說法之暇，乃尋訪外道經書，善學韋陀舍多論，多明文辭製作問答等事，博覽四韋陀典及五明諸論。陰陽星算，莫不畢盡，妙達吉凶，言若符契。為性率達。什初學小乘，後專務方等，乃歎曰：吾昔學小乘，如人不識金，以鍮石為妙。因廣求義要，受誦中百二論及十二門論等。頃之，隨母進到溫宿國，即龜茲之北界。時溫宿有一道士，神辯英秀，振名諸國，手擊王鼓，而自誓言：論勝我者，斬首謝之。什既至，以二義相撿，即迷悶自失，稽首歸依。於是聲滿葱左，譽宣河外。龜茲王躬往溫宿，迎什還國，廣說諸經，四遠學宗，莫不能抗。時王女為尼，字阿竭耶末帝，博覽羣經，特深禪要，云已證二果，聞法喜踊。乃更設大集，請問方等經奧。什為析辯諸法皆空無我，分別陰界假名非實。時會聽者莫不悲感追悼，皆恨悟之晚矣。至年二十，受戒於王宮，從卑摩羅叉學十誦律。有頃，什母辭往天竺，謂龜茲王白純曰：汝國尋衰，吾其去矣。行止天竺，進登三果。什母臨去，謂什曰：方等深教，應大闡真丹。傳之東土，唯爾之力。但於自身無利，其可如何！什曰。大士之道，利彼亡軀。若必使大化流傳，能曉悟曚俗，雖復身當鑪鑊，苦而無恨。於是留住龜茲，止乎新寺。後於寺側故宮中，初得放光經。始就披讀，魔來蔽之，唯見空牒。什知魔所為，誓心逾固。魔去字顯，仍習誦之。復聞空中聲曰：汝是智人，何用讀此！什曰：汝是小魔，宜時速去。我心如地，不可轉也。停住三年，廣誦大乘經論，洞其祕奧。龜茲王為造金師子座，以大秦錦褥鋪之，令什昇而說法。什曰：家師猶未悟大乘，欲躬往仰禮，不得停此。俄而大師盤頭達多不遠而至。王曰：大師何能遠顧？達多曰：一、聞弟子所悟非常，二、聞大王弘贊佛道。故冐涉艱危，遠萃神國。什得師至，欣遂本懷。為說德女問經，多明因緣空假，昔與師俱所不信，故先說也。師謂什曰：汝於大乘見何異相，而欲尚之？什曰：大乘深淨，明有法皆空。小乘偏局，多滯名相。師曰：汝說一切皆空，甚可畏也。安捨有而愛空乎！如昔狂人，令績師績縷，極令細好。績師加意，細若微塵，狂人猶恨其麁。績師大怒，乃指空示曰：此是細縷。狂人曰：何以不見？師曰：此縷極細，我工之巧，猶且不見，況他人耶！狂人大喜，以付織師。師亦効焉。皆蒙上賞，而實無物。汝之空法，亦由此也。什乃連類而陳之，往復苦至，經一月餘日，方乃信服。師歎曰：師不能達，反啟其志，驗於今矣。於是禮什為師，言：和尚是我大乘師，我是和上小乘師矣。西域諸國咸伏什神俊，每至講說，諸王皆長跪座側，令什踐而登焉。其見重如此。什既道流西域，名播東川。時符堅僭號關中，有外國前部王及龜茲王弟並來朝堅，堅引見。二王說堅云：西域多產珍奇，請兵往定，以求內附。至堅建元十三年歲次丁丑正月，太史奏云：有星見外國分野，當有大德智人入輔中國。堅曰：朕聞西域有鳩摩羅什，襄陽有沙門道安，將非此耶？即遣使求之。至十七年二月，鄯部王、前部王等又說堅，請兵西伐。十八年九月，堅遣驍騎將軍呂光、陵江將軍姜飛將前部王及車師王等，率兵七萬，西伐龜茲及烏耆諸國。臨發，堅餞光於建章宮，謂光曰：夫帝王應天而治，以子愛蒼生為本，豈貪其地而伐之！正以懷道之人故也。朕聞西國有鳩摩羅什，深解法相，善閑陰陽，為後學之宗，朕甚思之。賢哲者，國之大寶，若克龜茲，即馳驛送什。光軍未至，什謂龜茲王白純曰：國運衰矣，當有勍敵。日下人從東方來，宜恭承之，勿抗其鋒。純不從而戰，光遂破龜茲，殺純，立純弟震為主。光既獲什，未測其智量。見其年齒尚少，乃凡人戲之。光還中路，置軍於山下，將士已休。什曰：不可，在此必見狼狽，宜徙軍隴上。光不納諫。至夜果大雨，洪潦暴起。水深數丈，死者數千。光始密而異之。什謂光曰：此凶二之地，不宜淹留。推運揆數，應速言歸。中路必有福地可居。光從之。至涼州，聞符堅已為姚萇所害。光三軍縞素，大臨城南，於是竊號關外，稱年太安。太安二年正月，姑臧大風，什曰：不祥之風，當有姦叛，然不勞自定也。後方驗什之言也。什停涼積年，呂光父子既不弘道，故蘊其深解，無所宣化。符堅已亡，竟不相見。及姚萇僭有關中，亦挹其高名，虛心要請。呂以什智計多解，恐為姚謀，不許東入。及萇卒，子興襲位，復遣敦請。興弘始三年三月，有樹連理生於廟庭，逍遙園葱變為薤。以為美瑞，謂智人應入。至五月，興遣隴西公碩德西伐呂隆，隆軍大破。至九月，隆上表歸降，方得迎什入關。以其年十月二十日至于長安。興待以國師之禮，甚見優寵。語言相對，則淹留終日；研微造晝，則窮年忘倦。自大法東被，始於漢明，涉歷魏晉，經論漸多，而支、竺所出，多滯文格義。興少崇三寶，銳志稱集。什既至止，仍請入西明閣及逍遙園，譯出眾經。什既率多諳誦，無不究盡。轉能漢言，音譯流便。既覽舊經，義多紕僻，皆由先度失旨，故不與梵本相應。興使沙門僧䂮、僧遷、法欽、道流、道常、道標、僧叡、僧肇等八百餘人，諮受什旨，更令出大品。什持梵本，興執舊經以相讎校。其雜文異舊者，義皆圓通。眾心愜伏，莫不欣贊。興以佛道沖邃，其行惟善。信為出苦之良津，御世之洪則。故託意九經，遊心十二。乃著通三世論，以勗示因果。王公已下，並欽贊厥風。大將軍常山公顯，左將軍安城侯嵩，並篤信緣業。屢請什於長安大寺講說新經。續出大小乘經論，凡有三百九十餘卷，名在別傳。並暢顯神源，揮發幽致。于時四方義士，萬里必集，盛業久大，于今式仰。諸方道俗英賢之徒，如釋慧遠等，學貫羣經，棟梁遺化，而時去聖久遠，疑義莫決，乃封以諮什。凡覲國王，必有贊德，見佛之儀，以歌歎為貴。經中偈頌，皆其式也。但改梵為秦，失其藻蔚，雖得大意，殊隔文體。有似嚼飯與人，非徒失味，乃令嘔噦也。什甞作頌贈沙門法和云：心山育明德，流熏萬由延。哀鸞孤桐上。清音徹九天。凡為十偈，辭喻皆爾。什雅好大乘，志存敷廣，常歎曰：吾若著筆作大乘阿毘曇，非迦旃延子所比也。今在秦地，深識者寡。折翮於此，將何所論。乃悽然而止。唯為姚興著實相論二卷，并注維摩經。出言成章，無所改刪，辭喻婉約，莫非玄奧。什為人神情映徹，傲岸出羣。應機領會，鮮有儔匹。篤性仁厚，汎愛為心，虛己善誘，終日無勌。姚主甞謂什曰：大師聰明超悟，天下莫二。若一旦後世，何可使法種無嗣！於是杯度比丘在彭城，聞什在長安，乃歎曰：吾與此子戲別三百餘年，杳然未期，遲有遇於來生耳。什未終省，覺四大不愈，口云：願凡所宣譯，傳流後世，咸共弘通。今於眾前，發誠實誓，若所傳無謬者，當使焚身之後，舌不焦爛。以偽秦弘始十一年八月二十日卒於長安，是歲晉義熙五年也。即於逍遙園依外國法，以火焚燒。薪滅形碎，唯舌不灰。
宋江陵新寺有釋法顯，姓龔，平陽武陽人。志行明敏，儀軌整肅。常慨經律舛闕，志欲尋求。以晉隆安三年，與同學慧景、道整、慧應、慧嵬等發自長安，西度流沙。上無飛鳥，下無走獸。四顧茫茫，莫測所之。唯視日以準東西，人骨以標行路耳。屢有熱風惡鬼，遇之必死。顯任緣委命，直過險難。有頃至葱嶺，葱嶺冬夏積雪，有惡龍吐毒，風雨沙礫，山路艱危，壁立千仞。昔有鑿石通路，傍施梯道，凡度七百餘所。又躡懸絙過河數十餘處，皆漢時張驀、甘父所不至也。次度雪山，遇寒風暴起，慧景齡顫不能前，語顯曰：吾其死矣，卿可前去，勿得俱殞。言絕而卒。顯撫之泣曰：本圖不果，命也奈何！復自力孤行，遂過山險。凡所經歷四十餘國。將至天竺，去王舍城三十餘里，有一寺，逼瞑過之。顯欲詣耆闍崛山，寺僧諫曰：路甚艱阻，且多黑師子，亟經噉人，何由可至。顯曰：遠涉數萬，誓到靈鷲，身命不期，出息非保，豈可使積年之誠，既至而廢耶！雖有險難，吾不懼也。眾莫能止，乃遣兩僧送之。顯既至山，日將曛夕，遂欲停宿，兩僧危懼。捨之而還。顯獨留山中，燒香禮拜。翹感舊迹，如覩聖儀。至夜有三黑師子來蹲顯前，舐脣搖尾。顯誦經不輟，一心念佛。師子乃低頭下尾，伏顯足前。顯以手摩之。呪曰：若欲相害，待我誦竟。若見試者，可便退矣。師子良久乃去。明晨還返，路窮幽梗，止有一徑通行。未至里餘，忽逢一道人，年可九十，容服麁素，而神氣俊遠。顯雖覺其韻高，而不悟是神人。後又逢一少僧，顯問曰：向耆年是誰耶？答云：頭陀迦葉大弟子也。顯方大惋恨，更追至山所，有橫石塞于室口，遂不得入。顯流淚而去。進至迦施國，國有白耳龍，每與眾僧約，令國內豐熟，皆有信效。沙門為起龍舍，并設福食。每至夏坐訖，龍輒化作一小蛇，兩耳悉白。眾皆咸識是龍，以銅盂盛酪，置龍於中，從上座至下行之，徧乃化去。年輒一出，顯亦親見。後至中天竺，於摩竭提邑波連弗阿育王塔南天王寺得摩訶僧祇律，又得薩婆多律抄、雜阿毘曇心、線經、方等泥洹經等。顯留三年，學梵語梵書，方躬自書寫。於是持經像，寄附商客，到師子國。顯同旅十餘，或留或亡，顧影唯己，常懷悲慨。忽於玉像前，見商人以晉地一白團絹扇供養，不覺悽然下淚。停二年，復得彌沙塞律、長雜二含及雜藏，並漢土所無。既而附商人大舶，循海而還。舶有二百許人，值黑風水入，眾皆惶懼，即取雜物棄之。顯恐棄其經像，唯一心念觀世音及歸命漢土眾僧。舶任風而去，得無傷壞。經十餘日，達耶婆提國。停五月，復隨他商，東適廣州。舉帆二十餘日，夜忽大風，合舶震懼。眾咸議曰：坐載此沙門，使我等狼狽。不可以一人故，令眾俱亡。共欲推之。法顯檀越勵聲呵商人曰：汝若下此沙門，亦應下我。不爾，便當見殺。漢地帝王奉佛敬僧，我若至彼告王，必當罪汝。商人相視失色，俛仰而止。既水盡糧竭，唯任風隨流，忽至岸，見藜藿菜依然，知是漢地，但未可測何方。即乘船入浦尋村，見獵者二人。顯問：此是何地耶？獵人曰：此是青州長廣郡牢山南岸。獵人還以告太守李嶷，嶷素信敬，忽聞沙門遠至，躬自迎慰。顯持經像隨還。頃之欲南歸，青州刺史請留過冬，顯曰：貧道投身於不返之地，志在弘通，何期未果，不得久停。遂南造京師，就外國禪師佛馱跋陀於道場寺翻譯經律論等百餘萬言，流布教化，咸使見聞。有一家失其姓名，居近朱雀門，世奉正化，自寫一部，讀誦供養，無別經室，與雜書共屋。後風火忽起，延及其家，資物皆盡，唯泥洹經儼然具存，煨燼不侵，卷色無改。京師共傳，咸歎神妙。其餘經律未譯。後至荊州，卒於新寺，春秋八十有六，眾咸慟惜。其游履諸國，別有大傳。
夫業行參差，宿緣之途非一；壽命修短，明昧之理無常。良由業因善惡，致使報有冥爽。或有憶識多劫，或有緣念累代，或有但記一生，或有唯知現在。所以凡聖殊隔，宿命延促。雖復託神感聖，習氣尚存；除惑見理，戲心猶在。自非位登十地，行滿三祇，奚能永斷習因，感茲勝報也。
第一、天趣中。依婆沙論云：亦有生處得智知他心等。然微細故，不別說之。如上天報中，已具說之，亦同下傍生鬼趣中述。故婆沙論云：所以者何？非田器故，有勝覩相聞語智等所覆損故，有他心通及願智等所映蔽故。評曰：應作是說：於四趣中生處得智各知五趣，於理無違。
第二問：人趣亦有本性念生智類，應能知他心等，何故不說？答：應說而不說者，當知此義有餘。復次，少故不說。謂人趣中得此智者極少有故，而不說之。如婆沙論說：此皆從不惱害業，能生此智。若有眾生能護身口不惱他者，在母胎時，其必寬容，不為冷熱二觸、母腹不淨、惡血所困。至出胎時，又復不為產門逼迫，令心錯亂。以是因緣，覺了惺寤，念知前事。今不知者，良由違前法故，忘失錯亂，故不能知也。問曰：各知幾趣耶？答曰：還如婆沙論說：天知五趣，人知四趣，除天。鬼知三趣，畜生知二趣，地獄唯知地獄之事。由勝故上得知下，下由劣故不知上。問曰：若由劣故不知上者，何故經說善住龍王、伊鉢羅龍王等能知帝釋勝人心之所念耶？答曰：如婆沙論說：此等皆是比知，非是正知。如彼帝釋欲與修羅戰時，善住龍王背上諸骨自然出聲。彼即念言：我今背骨出大音聲，定知諸天必欲與彼修羅共鬪，定當須我。作是念已，即使向彼帝釋邊去。又如帝釋欲游戲時，伊鉢羅龍王背上自然有其香手現。彼則念言：我今背上香手現，定知帝釋欲戲園林，必當須我。作是念已，即自化身作象三十二頭，通其舊首，合有三十三頭。於彼一一頭上各出六牙，一一牙上各出七大寶池，一一池中各出七莖蓮華，一一蓮華各出七葉，一一葉上出七寶臺，一一臺中起七寶帳，一一帳內有七天女，一一天女有七侍者，一一侍者有七妓女，一一妓女皆作天樂。作是化已，屈申臂頃，往詣帝釋殿前而住。帝釋見已，即與眷屬昇其常頭之上，自餘三十二天輔臣各將眷屬，昇餘三十二頭之上。昇已，即便舉身陵空，迅疾往詣遊戲之處。以此驗知，亦是比知，非是正知也。以此引事證知，上得知下，下不知上也。然此理未盡，如下狼知女心，殺兒而去，此即下亦知上，何言下不知上耶？且據從多而說，上得知下，下不得知上。若細尋求，上下通知，不可具引。又新婆沙論云：如王舍城內有一屠兒，名曰伽吒，是未生怨王少小知友。曾白太子：汝登王位，與我何願？太子語言：當恣汝請。後未生怨害父自立，伽吒於是從王乞願。王便告曰：隨汝意求。伽吒白言：願王許我王舍城中獨行屠殺。王遂告曰：汝今云何求此惡願，豈不怖畏當來苦耶？屠兒白王：諸善惡業皆無有果，何所怖畏。王遂告曰：汝云何知？伽吒白王：我憶過去六生，於此王舍城中常行屠殺。最後生在三十三天中，多受快樂。從彼天歿來生此間，少小與王得為知友。故知善惡，其果定無。王聞生疑，便往白佛。佛告王曰：此事不虛。然彼屠兒曾以一食施與獨覺，發邪願言：使我常於王舍城內獨行屠殺。後得生天，由勝業因，果遂其願。彼先勝業與果今盡，却後七日定當命終，生號叫地獄，次第受先屠業苦果。是故此智極知七生。復有說者，此極能憶五百生事。謂有苾芻自憶過去五百生中墮餓鬼趣，念彼所受飢渴苦時，遍身流污，深心悑惱，息諸事業，精進熾然。後經多時，得預流果。復有苾芻自憶過去五百生中墮地獄趣，念彼所受地獄苦時，諸毛孔中，遍皆血流。身及衣服，非常臭穢，每日詣水澡浴澣衣。眾人謂之計水為淨。又薩婆多論：問曰：願智、宿命智，有何差別？答：宿命智知過去，願智知三世。宿命智知有，願智二俱兼知。宿命智知自身過去，願智自他兼知。宿命智知一身二身次第得知，願智一念超知百劫。古時畜生所以能語，今時畜生所以不能語，謂劫初時先有人天，未有三惡，盡從人天中來。以宿習近故，是以能語。今時畜生多從三惡道中來，是以不語。又婆沙論說：謂於生處自性能知過去宿命及知他心。於其生處不假修因，自性而知。此智遍通五趣，然有強弱。三塗及天，此四趣中作用則強。若在人趣，用則微弱。何故如是？為人趣中有瞻相言智及有修禪發智，乃至他心法等智，為此等智之所覆隱，是故雖有作用，微隱不現。如新婆沙論云：若論有情見嶮隘處，修令寬博，使往來者無有艱難。由彼業力在母腹中，無迫窄苦，故得此智。或有餘說：若諸有情施他種種大妙飲食，由彼業力能引此智。若諸有情不造惱害他業，常作饒益他事，由斯業故，在母腹中不為風熱痰陰病等之所逼切，後出胎時，無迫窄苦，是故能憶諸宿住事。故有是說：若諸有情住在母腹及出胎時，不受眾病迫窄苦者，皆應能憶過去生事。但由母病及迫窄苦，悉皆忘之。
第三、鬼趣中亦有生處得智知他心等。云何知然？昔有女人為鬼所魅，羸瘦將死。呪師問鬼：汝今何為惱此女人？鬼便報言：此女過去五百生中常害我命，我亦過去五百生中常害彼命。怨怨相報，於今未息。彼若能捨，我亦捨之。呪師因報彼女人曰：汝若惜命，當捨怨心。女人報言：我已捨矣。鬼觀女意，都不捨怨，恐命不全，妄言已捨，遂斷其命，捨之而去。
第四、畜生趣中，云何知有宿命智？答：如婆沙論中：昔有一女，置兒在地，緣行他處。時有一狼，將其兒去。其母見已，趁而語言：汝狼何以將我兒去？狼即報言：汝是我怨，曾於五百生中常食我兒，我今還欲於五百生殺害汝子。此乃怨讎相報，理當法爾，何以生瞋！作是報已，復更語言：若汝能捨怨害者，我則放汝之子。兒母報曰：我捨怨心。時狼即便起坐思惟，觀彼女人之心，乃知不捨，還復語言：汝雖口言，心猶不捨。作是語已，即便斷其兒命而去。此乃自識宿命，亦知於彼女人之心，此為良驗。自餘鬼及天趣並識宿命及知他心。前後諸篇經論具說，不煩重述。然此二智非是種智，論他心宿命二種智，唯據靜慮禪定發得。此乃報得，行在散心，故知非也。
第五、地獄趣中，云何得有自性宿命智生？答：如涅槃經中：五百婆羅門為彼仙育國王殺已，至於地獄，發三善念，憶本所作。即其驗也。又如論說：地獄眾生亦能念知獄卒等心。亦是其驗也。
如佛說師子月佛本生經云：佛在王舍城迦蘭陀竹園，與大比丘眾千二百五十比丘、百菩薩俱。爾時眾中有一菩薩比丘，名婆須蜜多，遊行竹園間，緣樹上下，聲如獼猴。或施三鈴，作那羅戲。時諸長者及行路人，競集看之。眾人集時，身到空中，跳上樹端，作獼猴聲。耆闍崛山八萬四千金色獼猴，集菩薩所，菩薩復作種種變現，令其歡喜。時諸大眾各作是言：沙門釋子猶如戲兒，幻惑眾人。所行惡事，無人信用，乃與鳥獸作於非法。如是惡聲，遍王舍城。有一梵志上啟大王。頻婆娑羅王聞此語，嫌諸釋子，即勅長者迦蘭陀曰：此諸釋子多聚獼猴在卿園中，為作何等？如來知不？長者啟王：婆須蜜多作變化事，令諸獼猴一時歡喜，諸天雨華，持用供養。為作何等，臣所不知。爾時大王前後導從，往詣佛所。遙見世尊，身放光明，如紫金山。普令大眾同於金色。尊者蜜多及八萬四千獼猴亦作金色。時諸獼猴見大王來，作種種變中，有採華奉大王者。大王見已，與諸大眾俱至佛所，為佛作禮，右繞三匝，却坐一面，白佛言：此諸獼猴宿有何福，身作金色？復有何罪，生畜生中？尊者蜜多復宿殖何福，生長者家，出家學道？復有何罪，雖生人中，諸根具足，不持戒行，與諸獼猴共為伴侶，歌語之聲，悉如獼猴，使外道笑？唯願天尊為我分別，令我開解。佛告大王：諦聽，善思念之，吾當為汝分別解說。乃往過去無量億劫之前，有佛出世，名曰然燈。彼佛滅後，有諸比丘，於山澤中，修行佛法，堅持禁戒，如人護眼，因是即得阿羅漢。時空澤中，有一獼猴，至羅漢所，見於羅漢坐禪入定，即取羅漢座具，被作袈裟，如沙門法，偏袒右肩，手擎香鑪，繞比丘行。時彼比丘從定覺已，見此獼猴，有好善心，即為彈指告獼猴言：法子，汝今應發無上道心。獼猴聞說，歡喜踊躍，五體投地，敬禮比丘。起復採華，散比丘上。爾時比丘即為獼猴說三歸依。爾時獼猴即起合掌白言：大德，我今欲歸依佛法僧。比丘為受三歸已，次當懺悔，具說罪業。我得羅漢，能除眾生無量重罪。如是慇懃，三為懺已，告獼猴言：法子，汝今清淨，是名菩薩。汝今盡形受五戒已，求阿耨菩提。爾時獼猴依教受已，發願已竟，踊躍歡喜，走上高山，緣樹墜死。由受五戒破畜生業，即生兜率天上，值一生補處菩薩，為說無上道心，即持天華下空澤中，供養羅漢。羅漢見已，即便微笑。告言：天王，善惡之報，如影隨形，終不相捨。而說偈言：
業能莊嚴身，處處隨取趣，
不失法如券，業如負財人。
汝今生天上，由於五戒業，
前身落獼猴，從於犯戒生。
持戒生天梯，破戒為鑊湯。
我見持戒人，光明莊嚴身，
七寶妙臺閣，諸天為給使，
眾寶為床帳，摩尼華瓔珞。
值遇未來佛，娛樂說勝法。
我見破戒人，墮在泥犁中，
鐵犁耕其舌，臥在鐵床上，
融銅四面流，燒煮壞其身。
或處於刀山，劍林及沸屎，
如是等苦事，常為身瓔珞。
若欲脫眾難，不墮三惡道，
游處天上路，超越得涅槃，
當勤持淨戒，布施修淨命。
時阿羅漢說此偈已，默然無聲。獼猴天子白言：大德我前身時作何罪業，生獼猴中？復有何福，值遇大德，得免畜生，生於天上？羅漢答言：乃往過去此閻浮提有佛出世，名曰寶慧如來。至涅槃後，於像法中，有一比丘，名蓮華藏，多與國王長者居士而為親友。邪命諂曲，不持戒行，身壞命終，落阿鼻獄，如蓮華敷滿十八隔，具受諸苦。壽命一劫，劫盡更生。如是經歷諸大地獄，滿八萬四千劫。從地獄出，墮餓鬼中，吞飲鎔銅，經八萬四千歲。從餓鬼出，復墮牛猪狗猴中，各五百身。緣前供養持戒比丘，結誓要重，今復遇我，得生天上。持戒比丘，即我身是。放逸比丘，即汝身是。獼猴天子聞此語已，心驚毛竪，懺悔前罪，即還天上。佛告大王：彼獼猴者，雖是畜生，一見羅漢受持三歸及以五戒，緣前功德，超越千劫，極重惡業，得生天上，值遇一生補處菩薩。從是已後，值佛無數，淨修梵行，具六波羅蜜，住不退地，於最後身，次彌勒後，當成阿耨菩提，佛號師子月如來。佛告大王：欲知彼國師子月佛者，今此會中婆須蜜多比丘是也。王聞此語，即起合掌，遍體流汗，悲泣雨淚，悔過自責，向婆須蜜多頭面著地，接足為禮，懺悔前罪。佛告大王：欲知此等八萬四千金色獼猴者，乃是過去拘樓秦佛時，波羅柰國、俱睒彌國二國之中，共有八萬四千比丘尼，行諸非法，犯諸重禁，狂愚無智，如癡獼猴。見好比丘，視之如賊。時有羅漢比丘尼，名善安隱，具為說法，復懷忿恨。時羅漢尼見諸惡人不生善心，即起慈悲，身昇虛空，作十八變。時諸惡人見變化已，各脫金環散阿羅漢尼上：願我生生，身作金色。前所作惡，今悉懺悔。時諸惡人身壞命終，墮阿鼻地獄，次第經歷至九十二劫，常處地獄。從地獄出，五百身中常為餓鬼。從餓鬼出，一千身中常為獼猴，身作金色。大王當知，爾時八萬四千犯戒尼罵羅漢尼者，今此會中八萬四千諸金色獼猴是也。爾時供養諸惡比丘尼者，今大王是。此諸獼猴因宿習故，持華持香供養大王。爾時污彼比丘尼者，今瞿迦梨及王五百黃門是。佛告大王：身口意業不可不慎。爾時王聞佛說，對佛懺悔，慚愧自責，豁然意解，成阿那含。王所將八千人，求王出家，並成羅漢。餘一萬六千人，皆發菩提心。八萬諸天亦俱發心。八萬四千金色獼猴，聞昔因緣，慚愧自責，繞佛千匝，向佛懺悔，各發無上菩提心。隨壽長短，命終之後，當生兜率天上，值遇彌勒，得不退轉。更過百萬億那由他阿僧祇恒河沙劫，當得成佛。八萬四千次第出世，同共一劫，劫名大光，同名普金光明王如來。
又處處經云：佛言：有憍梵鉢提已得阿羅漢道，反作牛齝。弟子問佛：何以故？佛言：是比丘前世宿命時，七百世作牛。今世得道，餘習未盡，故作齝食。若依智度論：問：何以作牛？答：由過去世經他穀田，取五六粒粟，口嘗吐地。以損他粟，故作此牛。由作牛多身，故牛脚齝食也。
如菩薩處胎經云：爾時有妙勝菩薩白佛言：世尊，五通菩薩修習何法得神通道？佛告妙勝：此欲界中善男子善女人，不須眼通，生便徹見一閻浮內眾生之類麁細好醜，城郭樹木。或有人眼能觀二三四天下，不須眼通，生便觀見。或有人不須眼通，耳通清徹，聞一天下男聲女聲，一切音聲即能別知。一不修耳通，一一曉了。或有人不習不學，自識宿命，吾從某處來生此間。父母、種族、名姓，盡能別知。或有人不修習神通，知他人心，行善惡趣向生處。有緣眾生，無緣眾生，並悉能知。或有人身能飛行周旋往來，不修身通，身便能飛，無所觸礙，履空如地，履地如空。佛告：善男子善女人修眼聖通，除色斷垢，三空定門，便能得見一千天下、二千天下、三千大千天下。或有聞一千天下、二千天下、三千大千天下一切諸聲，善惡六道，悉能曉了。或有人除去識垢，內外無瑕，得意聖通，自識宿命，一生二生乃至無數阿僧祇劫，所從來處，父母、眷屬、國土清淨，悉能識知。或有人修十神通，解知法性，強記不忘；便能得知他人心念，一生二生乃至無數阿僧祇劫所從來處，父母、眷屬、國土清淨、名姓、種，皆悉知之。或有人思惟法觀，以心持身，以身持心，睡眠覺寤，意想如空；便能舉身一天下、二天下乃至三千大千剎土，入地如空，山河石壁，無所罣礙。或有人臨當成佛，以智慧力除眾生垢，坐樹王下，不起于坐，故得成佛，六通清徹。爾時世尊而說偈曰：
凡夫所得通，猶如諸飛鳥，
有近亦有遠，不離生死道。
佛通無礙法，真實無垢穢，
念則到十方，往返不疲倦。
以慈念眾生，得通無罣礙。
仙人五通慧，轉退不成就。
我通堅固法，要入涅槃門。
爾時坐中有菩薩，名曰普光，前白佛言：未審六通識法，是一？是若干？若識是一法，如來金色神足道場游諸佛剎，為識致身，為身致識？若身致識，則無六通。若識致身，此名一法，無身無識。唯願世尊報我此義。佛告普光菩薩：汝所問義，為第一義問？為世俗義問？若世俗義問，識法若干無有定相。若第一義問，則無身無識。何以故？分別識法，自性空寂，無來無去，亦無染著。汝問金色，此有為法，五陰成就，非自然法，非第一義。我今為汝說識想法。菩薩六通身識共俱，非識先身後，非身先識後。何以故？法相自然，識不離身，身不離識。猶如二牛，共其一軛，若黑牛前，白牛後，則種不成就。若白牛前，黑牛後，種亦不成。非黑牛前白牛後，非白牛前黑牛後，則種成就。神足道果，亦復如是。身識共俱，無有前後中間。如來色身有前、有後、有中間。此世俗法，非第一義。於空寂法，無有若干。
頌曰：
善惡宿熏習，感報各殊方。
曾為鬼害怨，或作狼讐殃。
屠兒憶殺業，須蜜戲猴鄉。
宿祐除患者，在處游天堂。
觸類興清遘，目擊洞兼忘。
凡聖欽嘉會，賢愚慶流芳。
四生行善業，六趣感神光。
苦樂雖殊別，同知命短長。
晉羊太傅祐，字叔子，泰山人也。西晉名臣，聲冠區夏。年五歲時，嘗令乳母取先所弄指環。乳母曰：汝本無此，於何取耶？祐曰：昔於東垣邊弄之，落桑樹中。乳母曰：汝可自覓。祐曰：此非先宅，兒不知處。後因出門游，望遙而東行，乳母隨之，至李氏家，乃入至東垣樹中，探得小環。李家驚異曰：吾子昔有此環，常愛弄之。七歲暴亡，亡後不知環處。此亡兒之物也，云何持去？祐持環走，李氏逐問之。乳母既說祐言，李氏悲喜，遂欲求祐還為其兒。里中解喻，然後得止。祐年長，常患頭風，醫欲攻治，祐曰：吾生三日時，頭首北戶，覺風吹頂，意甚患之，但不能語耳。病源既久，不可治也。祐後為荊州都督，鎮襄陽，經給武當寺，殊餘精舍。或問其故，祐默然，後因懺悔，敘說因果，乃曰：前身承有諸罪，賴造此寺，故獲申濟。所以使供養之情，偏殷勤重也。
晉王練，字玄明，琅耶人也，宋侍中。父珉，字季琰，晉中書令。相識有一梵僧，每瞻珉風彩，甚敬悅之。輒語同學云：若我後生得為此人作子，於近願亦足矣。珉聞而戲之曰：法師才行，正可為弟子子耳。頃之，沙門病亡，亡後歲餘而練生焉。始生能言，便解外國語。及絕國奇珍銅器珠貝，生所不見，未聞其名，即而名之，識其產出。又自然親愛諸梵，過於漢人。咸謂沙門審其先身，故珉字之曰阿練。遂為大名云。
晉向靖，字奉仁，河內人也。在吳興郡，喪數歲女。女始病時，弄小刀子，母奪取不與，傷母手。喪後一年，母又產一女，女年四歲，謂母曰：前時刀子何在？母曰：無也。女曰：昔爭刀子故傷母手，云何無耶？母甚驚怪，具以告靖。靖曰：先刀子猶在不？母曰：痛念前女，故不錄之。靖曰：可更覓數箇刀子，合置一處，令女自擇。女見大喜，即取先者，曰：此是兒許。父母大小乃知前女審其先身。
宋崑崙山有釋曇諦，姓康，其先康居人。漢靈時移附中國。獻帝末亂，移止吳興。諦父肜，嘗為冀州別駕。母黃氏晝寢，夢見一僧呼黃為母，寄一麈尾并鐵鏤書鎮二枚。眠寤，見兩物具存，因而懷孕生諦。諦年五歲，母以麈尾等示之，諦曰：秦王所餉。母曰：汝置何處？答云：不憶。至年十歲出家。學不從師，悟自天發。後隨父之樊鄧，遇見關中僧䂮道人，忽喚䂮名。䂮曰：童子何以呼宿士名？諦曰：向者忽言阿尚是諦沙彌，為眾僧採菜，被野猪所傷，不覺失聲耳。䂮經為弘覺法師弟子，為僧採菜，被野猪所傷。䂮初不憶此，乃詣諦父。諦父具說本末，并示書鎮麈尾等。䂮乃悟而泣曰：即先師弘覺法師也。師經為姚萇講法華，貧道為都講，姚萇餉師二物，今遂在此。追計弘覺捨命，正是寄物之日。復憶採菜之事，彌深悲仰。諦後游覽經籍，遇目斯記。晚入吳虎丘寺，講禮易春秋各七遍，法華大品維摩各十五遍。又善文翰，集有六卷，亦行於世。性愛林泉，後還吳興，入故章崑崙山，閑居㵎飲二十餘載。以宋元嘉末卒於山舍，春秋六十餘。
元魏之時，有北代乘禪師，常受持法華，精勤不懈。命終中陰託河東薛氏，為第五子。生而能言，自陳宿業，不願處俗。其父任北棣州刺史，其第五郎隨任，便往中山，至七帝寺，尋得前世本時弟子，語曰：汝頗憶從我渡水往狼山不？乘禪師者，即我身是。吾房中靈机可速除却。弟子聞驗，抱師悲慟，哀傷人眾，道俗奇怪，將為大徵。父母戀惜，恐其出家，便與納室。爾後便忘宿命之事，而常興厭離，常樂靜居。
隋開皇中，魏州刺史博陵崔彥武，因行部至一邑，愕然驚喜，謂從者曰：吾昔嘗在此邑中為人婦，今知家處。因乘馬入循巷，屈曲至一家，命叩門。主人公年老，走出拜謁。彥武入家，先昇其堂，視東壁上去地六七尺有高隆處。客謂主人曰：吾昔所讀法華經，并金釵五隻，藏此壁中，經函是也。其經第七卷尾後紙火燒失文字，吾今每誦此經至第七卷尾，常忘失不能記得。因令左右鑿壁，果得經函。開第七卷尾及金釵，並如其言。主人洟泣曰：己妻存日，常誦此經。釵亦是其處。彥武指：庭前槐樹，吾欲產時，自解頭髮，置此樹空中。試令人探樹中，果得髮，於是主人悲喜。彥留衣物厚給主人而去。崔尚書敦禮說云然。往年見盧文勵說亦大同。但言齊州刺史，不得姓名。未如崔具，故依崔錄。
唐并州玄中寺釋道綽，姓衛，并州汶水人也。清約雅素，慧悟天開。承昔鸞師，專崇習業。以貞觀二年四月八日，綽知命將盡，通告事相。聞而赴者，滿于山寺。感見鸞師在七寶船上，告綽云：汝淨土堂成，但餘報未盡。并見化佛住空，天華下散。士女等眾，以裙襟承得，薄滑可愛。又以蓮華乾地而㮀者，經七日乃萎。及餘善相，不可殫記。至年七十，忽然齓齒新生如本，全無歷異，報力增強。自非行感倫通，詎能會斯嘉應也。
唐汾州隰城人劉善經，少小孤，母所撫育。其母平生常習讀內典，精勤苦行。以貞觀二十一年亡。善經哀毀過禮，哭聲不輟。至明年，善經恍惚之間，見其母曰：我為生時修福，得受男身。今生於此縣南石趙村宋家。汝欲相見，可即至彼也。言終不見。善經如言而往，不移時而至彼。於是日宋家生男。善經因奉衣物，具言由委。此男見在，善經常以母禮事之。隰州沙門善撫與善經舊知，見善經及鄉人所說，為餘令言之。
相州滏陽縣智力寺僧玄高，俗姓趙氏。其兄子先身於同村馬家為兒，馬家兒至貞觀末死。臨死之際，顧謂母曰：兒於趙宗家有宿因緣，死後當與宗家為孫。宗即與其同村也。其母不信，乃以墨點兒左脇，作一大黑子。趙家妻又夢此兒來云：當與孃為息。因而有娠。夢中所見，宛然馬家之子。產訖，驗其墨子，還在舊處。及兒年三歲，無人導引，乃自向馬家，云：此是兒舊舍也。于今現存，已年十四五。相州智力寺僧慧永、法真等說之。
夫至誠所感，無神弗應；大士運心，無機不赴。勵己剋意，盡未來際。所以一一弘誓，莫不忍智相應，心心廣博，皆在阿惟越致。自非立行重於松筠，起願逾於金石。歿命護持，深心救濟。弘道以報四恩，育德以資三有。此則功被三祇，果周十地也。
大志經云：昔有國名歡樂。有居士名摩訶檀，妻名旃陀。生一子，姿容端正，世間少雙。墮地便語，發誓願言：我當布施，濟益貧窮。父母因名大意。至年十七，為眾生故，發意入海取明月寶珠，以濟眾生。初入海中，至白銀城，龍王與明月珠，有二十里寶。前行復至金城，龍王與明月珠，有四十里寶。復前行至水精城，龍王與明月珠，此珠有六十里寶。復前行至瑠璃城，龍王與明月珠，此珠有八十里寶。龍王遂發願言：後得道時，願我為弟子，淨意供養，過於今日，令長得智慧。大意受珠而去。欲還本國，經歷海中，諸海神王，因共議言：我海中雖多眾珍名寶，無有此珠。便勅海神要處奪取。神化作人，與大意相見，問言：聞卿得奇異之物，寧可借視？大意舒手示其四珠。海神便搖其手,使珠墮水。大意自念：王與我言，此珠難保，我幸得之。今為此子所奪，非趣也。即語海神言：我自勤苦，經涉險阻，得此珠來。汝反奪我，今不相還，我當抒盡海水。海神知之，問言：卿志奇高。海深三百三十六萬由延，其高無涯，奈何竭之？如日終不墮地，如大風不可攬束。日尚可墮，風尚可攬，大海水不可抒令竭也。大意笑答之言：我自念前後受身，生死壞敗，積骨過於須彌山，其血流過五河，尚欲斷之生死之根本。但此小海，何足不抒。我昔供養諸佛，誓願言：令我志行勇於道決，所尚無難。當移須彌山，竭大海水，終不退意。便一心以器抒海水，精誠之意，四天王來助。大意抒水三分已二。於是海中諸神皆大振怖，共議言：今不還珠者，非小故也。水盡泥出，壞我宮室。海神於是便出眾寶以與大意。大意不取，但欲得我珠，終不相置。海神知其意盛，便出珠還之。大意得珠，還其本國，恣意大施。自是以後，境界無復飢寒窮乏之者。佛告諸比丘：昔大意者，我身是也。阿難白佛：以何功德致此四珠，眾寶隨之？佛言：乃昔維衛佛時，大意當以四寶為佛起塔，供養三尊，持齋七日。是時有五百人同時共起寺，或懸繒燃燈者，或燒香散華者，或供養比丘僧者，或誦經講說者。今皆值佛，並悉得度。
故僧祇律云：時海神便作是念：假使百年抒此海水，終不能減毛髮許。感其專精，即還其寶。是時海神為婆羅門而說偈言：
精勤方便力，志意不休息，
專精之所感，雖失復還得。
如雜譬喻經云：昔有人名薩薄，聞於外國更有異寶，欲往治生。而二國中間，有羅剎難，不可得過。薩薄游行，見市西門有一道人空床上坐，云：賣五戒。薩薄問言：五戒云何？答曰：無形，直口授心持，後得生天，現世能却羅剎鬼難。薩薄欲買，問：索幾錢？答：金錢一千。即就受竟，語言：卿向外國，到界畔上，羅剎若來，卿但語言：我是釋迦五戒弟子。薩薄少時到二國中間，見有羅剎，身長一丈三尺，頭黃如蓑，眼如赤丁，舉體鱗甲，更互開口，如魚鼓鰓，仰接飛燕，蹈地沒膝，口熱血流，群眾數千，直捉薩薄。薩薄語言：我是釋迦五戒弟子。羅剎聞此，永不肯放。薩薄聊以兩捲扠之，捲入鱗甲，拔不得出。又以脚蹋頭衝，拔復不出，五體沒鱗甲中，唯背得動。羅剎以偈語薩薄言：
汝身及手足，一切悉被羈，
但當去就死，跳踉復何為。
薩薄志意猶固，以偈語羅剎曰：
我身及手足，一時雖被繫，
攝心如金石，終不為汝斃。
羅剎又語薩薄曰：
吾是鬼中王，為人多力膂。從來食汝輩，不可得稱數。
但當去就死，何為自寬語！
薩薄更欲罵怒，自念：此身輪迴三界，未曾乞人。我今當以乞此羅剎，作頓飽食。即說偈曰：
我此腥臊身，久欲相去離。
羅剎得我便，悉持以布施。
志求摩訶乘，果成一切智。
羅剎聰明，解薩薄語，便生愧心，放薩薄去，長跪合掌，向其謝曰：
君是度人師，三界之希有。
志求摩訶乘，成佛當不久。
是故自歸命，頭面禮稽首。
羅剎悔過竟，送薩薄至外國，大得珍寶。又送還家，大修功德，遂成道迹。故知戒力不可思議。勸諸行者堅持禁戒，還如此人，立志勇猛。
如智度論云：有大力毒龍，以眼視人，弱者即死；以氣噓人，強者亦死。時龍受一日戒，出家入林樹間思惟，坐久疲懈而睡。龍法眠時，形狀如蛇，七寶雜色。獵者見之，驚喜言曰：以此希有難得之皮，獻上國王，以為船舫，不亦宜乎。便以杖案其頭，刀剝其皮。龍自念言：我力能傾國土，此一小物，豈能困我！我今以持戒故，不計此身，當從佛語自忍。閉目不視，閉氣不喘。憐愍此人，為持戒故，一心受剝，不生悔意。既以失皮，赤肉在地。時日大熱，宛轉土中，欲趣大水，見諸小蟲來食其身。為持戒故，不復敢動。自思惟言：今我此身以施諸蟲。為佛道故，今以肉施，以充其身，後以法施，以益其心。身乾命終，即生忉利天上。畜生尚能堅持禁戒，至死不犯，況復於人，寧容故犯。
又五分律云：佛言：乃往過去有一黑蛇蠚一犢子，還入穴中。有一呪師以羖羊呪呪令出穴，不能令出。呪師便於犢子前燃火呪之，化成火蜂，入蛇穴中燒蛇。蛇不堪痛，然後出穴。羖羊以角抄著呪師前。呪師語言：汝還舐毒，不爾，投此火中。黑蛇即說偈言：
我既吐此毒，終不還收之。
若有死事至，畢命不復迴。
於是遂不收毒，自投火中。佛言：爾時黑蛇者，今舍利弗是。昔受如此死苦，猶不收毒，況今更取所棄之藥。
如雜寶藏經云：佛言：過去世時亦復曾於迦尸國、毘提醯國，二國中間有大曠野。有惡鬼名沙吒盧，斷絕道路，一切人民無得過者。有一商主，名曰師子，將五百商人，欲過此路。諸人恐怖，畏不可過。商主語言：慎莫怖畏，但從我後。於是前行，到于鬼所，而語鬼言：汝不聞我名也？答言：我聞汝名，故來欲戰。問言：汝何所能？即捉弓箭而射是鬼，五百發箭皆沒鬼腹。弓刀器仗，亦入鬼腹。直前拳打，拳復入去。以右手托，右手亦著。以右脚蹋，右脚亦著。以左脚蹋，左脚亦著。又以頭打，頭亦復著。鬼作偈言：
汝以手脚及與頭，一切諸物悉以著，餘有何物而不著。
商主說偈而答言：
我今手足及與頭，一切財錢及刀仗，
此諸雜物雖入沒，唯有精進不著汝。
精進若當不休息，與汝鬪諍終不廢。
我今精進不休息，終不於汝生怖畏。
時鬼答言：今為汝故，五百賈客盡皆放去。
如新婆沙論云：魔王遂見菩薩，坐菩提樹，端身不動，誓取菩提。速出自宮，往菩薩所，謂菩薩曰：剎帝利子，可起此座。今濁惡時，眾生剛強，定不能證無上菩提。且應現受轉輪王位，我以七寶當相奉獻。菩薩告曰：汝今所言，如誘童子。日月辰星，可令墮落；山林大地，可昇虛空。欲令我今不取大覺起此座者，定無是處。後魔將三十六俱胝魔軍，各現種種可畏形，執持戰具，色類無邊，遍三十六踰繕那量，俱時奔趣菩提樹下，惱亂菩薩，皆不能得。菩薩身心不動，逾須彌山也。
如雜寶藏經云：佛法寬廣，濟度無涯，至心求道，無不獲果。乃至戲笑，福不唐捐。如往昔時有老比丘，年已朽邁，神情昏塞。見諸年少比丘，種種說法，聞說四果，心生美尚。語少比丘言：汝等聰慧，願以四果，以用與我。諸少比丘嗤而語言：我有四果，須得好食，然後相與。時老比丘聞其此語歡喜，即設種種餚饍，請少比丘，求乞四果。諸少比丘食其食已，更相指麾，弄老比丘，語言：大德，汝在此舍一角頭坐，當與爾果。時老比丘聞已歡喜，如語而坐。諸少比丘即以皮毱打其頭上，而語之言：此是須陀洹果。老比丘聞已，繫念不散，即獲初果。諸少比丘復弄之言：雖與爾須陀洹果，然其故有七生七死。更移一角，次當與爾斯陀含果。時老比丘獲初果故，心轉增進，即復移坐。諸少比丘復以毱打頭，而語之言：與爾二果。時老比丘益加專念，即證二果。諸少比丘復弄之言：汝今已得斯陀含果，猶有往來生死之難。汝更移坐，我當與爾阿那含果。時老比丘如言移坐。諸少比丘復以毱打而語之言：我今與爾第三之果。時老比丘聞已，歡喜，倍加至心，即時復證阿那含果。然故於色無色界受有漏身，無常遷壞，念念是苦。汝更移坐，次當與爾阿羅漢果。時老比丘如語移坐。諸少比丘復以皮毱撩打其頭，而語之言：我今與爾彼第四果。時老比丘一心思惟，即證阿羅漢果。得四果已，甚大歡喜，設諸餚饍種種香華，請少比丘，報其恩德。與少比丘共論道品無漏功德，諸少比丘發言滯塞。時老比丘方語之言：我已證得阿羅漢果已。諸少比丘聞其此音，咸皆謝悔先戲弄罪。是故行人宜應念善，乃至戲弄，猶獲實報，況至心也！
又雜寶藏經云：若人求道，要在精誠相感，能獲道果。如往昔時有一女人，聰明智慧，深信三寶。常於僧次請二比丘，就舍供養。時有一老比丘次到其舍，年耆根鈍，素無知曉。時彼女人齋食已訖，求老比丘為我說法。獨敷一坐，閉目靜默。時老比丘自知愚闇，不知說法。趣其睡眠，棄走還寺。然此女人至心思惟：有為之法，無常苦空，不得自在。深心觀察，即獲初果。既得果已，求老比丘，欲報其恩。此老比丘審己無知，棄他走避，倍更慚恥，復棄藏避。而此女人苦求不已，方自出現。女人於時具論上來，蒙得道果，故齎供養，用報大恩。時老比丘以慚愧故，深自剋責，即獲初果。是故行者應當至心。若至心者，所求必獲。
如僧伽羅剎經云：昔者菩薩現為鸚鵡，常處于樹。風吹彼樹，更相切磨，便有火出。火漸熾盛，遂焚一山。鸚鵡思惟：猶如飛鳥，軀止于樹。故當反復，起報恩心。何況於我，長夜處之而不滅火。即往詣海，以其兩翅取大海水，至彼火上而灑於火。或以口灑，東西馳奔。時有善神，感其勤苦，尋為滅火。
又智度論云：昔野火燒林，林中有一雉，勤身自力，飛來入水，以水灑林。往返疲乏，不以為苦。時天帝釋來，問之言：汝作何等？答曰：我救此林，愍眾生故。此林蔭育，處居日久，清涼快樂。我諸種類及諸宗親，皆悉依仰。我有身力，云何不救！天帝問言：汝乃精勤，當至幾時？雉言：以死為期。天帝言：誰為汝證？即自立誓：我心至誠，信不虛者，願火即自滅。是時淨居天知雉弘誓，即為滅火。始終常茂，不為火燒。
頌曰：
志誠抱氷雪，暮齒迫桑榆。
太息波川迅，悲哉人代拘。
歲聿皆採穫，冬晚懼嚴枯。
精誠求施戒，忍精定慧眸。
結侶同共遠，勝地心相符。
商人不顧死，羅剎未能逾。
求寶竭大海，神怖捧明珠。
寄言求道者，立志報非虛。
晉明帝殺力士含玄，玄謂持刀者曰：我頸多筋，斫之必令即斷，吾將報汝。持刀者不能留意，遂斫數瘡，然始絕。尋後見玄絳冠朱服，赤弓丹矢射之。持刀者呼曰：含玄緩我。少時而死。
楚熊渠夜行，見寢石，以為伏虎，彎弓射之，沒金鏃羽。下視，知其石也。復射之，矢摧無跡。漢世復有李廣，為右北平太守。射虎得石，亦如之。劉向曰：誠之至也，而金石為之開。況人乎！夫倡而不和，動而不隨，中必有不全者也。夫不降席而匡天下者，求之己也。
楚干將、莫耶為楚王作劍，三年乃成，王怒欲殺之。其劍有雄雌。其妻重身當產，夫語妻曰：吾為王作劍，三年乃成。王怒，往必殺我。汝若生子是男，大，告之曰：出戶望南山，松生石上，劍在其背。於是即將雌劍往見楚王。楚王大怒，使相之。劍有二：雄、雌。雌來，雄不來。王怒誅殺之。莫耶子名赤比，後壯，問其母曰：吾父所在？母曰：汝父為楚王作劍，三年乃成，王怒殺之。去時囑我語汝：子出戶望南山，松生石上，劍在其背。於是子出戶望南，不見有山，但覩堂前松柱下，石砥之上。則以斧破其背，得劍，日夜思欲報楚王。楚王夢見一兒，眉間廣尺，欲報讐王，即購之千金。兒聞之亡去，入山行歌。客有逢者，謂：子年少，何哭之甚悲耶？曰：吾干將莫耶子也。楚王殺吾父，吾欲報之。客曰：聞王購子頭千金，將子頭與劍來，為子報之。兒曰：幸甚。即自刎，兩手捧頭及劍奉之，立不僵。客曰：不負子也。於是屍乃仆。客持頭，往見楚王，楚王大喜。客曰：此乃是勇士頭也，當於湯鑊煮之。王如其言，煮頭三日三夕遂不爛，頭踔出湯中，躓目大怒。客曰：此兒頭不爛，願王自臨視之，是必爛也。王即臨之，客以劍擬王，頸墮湯中。客亦自擬己頭，頭復墮湯。三皆俱爛，不可識別。分其湯肉葬之，故通名三王墓。今在汝南北宜春縣界。
宋時大夫韓馮，娶妻而美，康王奪之。馮怨，王囚之，論為城且。妻密遺馮書，繆其辭曰：甚雨淫淫，河大水深，日出當心。既而王得其書，以示左右，左右莫解其意。臣賀對曰：甚雨淫淫，言秋旦思也。河大水深，不得往來也。日出當心，必有死志也。俄而馮乃自殺，其妻乃陰腐其衣。王與之登臺，妻遂因投臺下。左右攬之，衣不中手而死。遺書於帶曰：王利其生，妾利其死。願以屍骨，賜馮合葬。王怒弗聽，使里人之，塚相望也。曰：爾夫婦相愛不已，若能使塚合，則吾弗禁也。宿昔之間，便有交梓木，於二塚之端，旬日而大盈抱，屈體以相就，根交於下，枝錯於上。又有鴛鴦，雌雄各一，常栖樹上，晨夜不去，交頸悲鳴，音聲感人。宋人哀之，遂號其木曰相思樹。相思之名，起於此也。今雒陽有韓馮城。其歌謠至今存焉。
宋伏萬壽，平昌人也。元嘉十九年在廣陵為衛府行參軍。假說反州，四更初過初。江濟之時，長波安流。至中江而風起如箭，時又極暗，莫知所向。萬壽先奉法對至，唯一心歸命觀世音，念無間息。俄爾與船中數人同覩北岸有光，狀如村火，相與喜曰：此必是歐陽火也。迴舡趣之，未旦而至。問彼人，皆云昨夜無然火者。方悟神力，至乃設齋。
宋顧邁，吳郡人也。奉法甚謹。為衛府行參軍。元嘉十九年亦自都還廣陵，發石頭城，便逆湖朔風，至橫決風勢未弭，而舟人務進。既至中江，波浪方壯。邁單船孤征，憂危無計。誦觀世音經得十許遍，風勢漸歇，浪亦稍小。既而中流，屢聞奇香，芬馥不歇。邁心獨嘉，故歸誦不輟，遂以安濟。
宋慧和沙門者，京師眾造寺僧也。宋義嘉之難，和猶為白衣，疑劉胡部下。胡嘗遣將士數十人，值諜東下，和亦預行。行至鵲渚，而值臺軍西上。諜眾離散，各逃草澤。和得竄下，至新林外，會見野老，衣服縷弊。和乃以貌整袴褶易其衣，提籃負擔，若類田人。時諸游軍捕此散諜，視和形色，疑而問之。和答對謬略，因被笞掠，登將見斬。和自散走，便常誦念觀世音經。至將斬時，祈懇彌篤。既而軍人揮刃屢跌，三舉三折，並驚而釋之。和於是出家，遂成精業。
宋韓徽者，未詳何許人也。居于枝江，其叔幼宗，宋末為湘州府中兵。昇明元年，荊州刺史沈攸之舉兵東下。湘府長史庾佩玉阻甲自守，未知所赴。以幼宗猜貳，殺之，戮及妻孥。徽以兄子繫于郡獄，鐵木竟體，鉗梏甚嚴。須考畢情黨，將悉誅滅。徽惶迫無計，待期而已。徽本嘗事佛，頗諷誦觀世音經，於是晝夜誦經，至數百遍。方晝而鎖忽自鳴，若燒炮石瓦爆灹之聲。已而視其鎖，漼然自解。徽懼獄司，謂其解截，遽呼告之。吏雖驚異，而猶更釘鍱。徽如常諷誦，又經一日，鎖復鳴解，狀如初時。吏乃具告佩玉。玉取鎖詳視，服其通感，即免釋之。徽今尚在，勤業殊至。
宋彭子喬者，益陽縣人也。任本郡主簿，事太子沈文龍。建元元年，以罪被繫。子喬少年嘗經出家，末雖還俗，猶常誦習觀世音經。時文龍盛怒，防械稍急，必欲殺之。子喬憂懼，無復餘計，唯至誠誦經，至百餘遍，疲而晝寢。時同繫者有十許人，亦俱睡臥。有湘西縣吏杜道榮亦繫在獄，乍寐乍寤，不甚得熟。忽有雙白鶴集子喬屏風上。有頃，一鶴下至子喬邊，時復覺如美麗人形而已。道榮起，見子喬雙械脫在脚外，而械癰猶在焉。道榮驚視始畢，子喬亦寤。共視械咨嗟，問子喬有所夢不？喬曰：不夢。道榮如向所見說之。子喬雖知必已，尚慮獄家疑其欲叛，乃解脫械，癰更著。經四五日而蒙釋放。琰族兄璉親識子喬及道榮，聞二人說，皆同如此。
趙沙門單，或作善，字道開，不知何許人也。別傳云：燉煌人，本姓孟。少出家，欲窮栖巖谷，故先斷穀食。初進麵，三年後服鍊松脂。三十年後，唯時吞小石子。石子下，輒復斷酒脯雜菓。體畏風寒，唯噉椒薑。氣力微弱，而膚色潤澤，行步如飛。山神數試，未曾傾動。仙人常來，意亦不耐，每齧蒜以却之。端坐靜念，晝夜不眠。久在抱牢，石虎建武二年，自西平迎來至鄴下。不乘舟車，日行七百餘里。過南安度一童子為沙彌，年十三四，行亦及開。既至，居于照德佛圖，裳服縷弊，背膊常袒。於屋內作棚閣，高八九尺，上織菅為帳，禪于其中。絕穀七載，常御雜藥，藥有松脂茯苓之氣，善能治目疾。常周行墟野，救療百姓。王公遠近，贈遺累積，皆受而施散，一毫無餘。石虎之末，逆知其亂，乃與弟子南之許昌。升平三年，來至建業，復適番禺，住羅浮山，蔭臥林薄，邈然自怡。以其年七月卒。遺言露屍林裏，弟子從之。陳郡袁彥伯興寧元年為南海太守，與弟頴升登游此岳，致敬其骸，燒香作禮。
唐貞觀年中，有河東董雄，為大理寺丞。少來信敬，蔬食十年。至十四年中為坐李仙童事，主上大怒，使侍御韋琮鞫問甚急。因禁數十人。大理丞李敬玄、司直王欣，同連此坐。雄與同屋囚鎖，專念普門品，日得三千遍。夜坐誦經，鎖忽自解落地。雄驚告忻、玄。忻、玄共視，鎖堅全在地，而鉤鎖相離數尺。即告守者。其夜監察御史張守一宿直，命吏開鎖，以火燭之，見鎖不開而相離，甚怪。又重鎖，紙封書上而去。雄如常誦經，五更中鎖又解落有聲。雄又告忻、玄等。至州告敬玄，視之封題如故，而鎖自相離。敬玄素不信佛法，其妻讀經，常謂曰：何為胡神所魅，而讀此書耶！及見雄此事，乃深悟不信之咎，方知佛為大聖也。時忻亦誦八菩薩名，滿三萬遍，晝鎖解落，視之如雄，不異其事。臺中內外具皆聞見，不久俱免。
唐蒲州普救寺釋道積，河東安邑縣人也。俗姓相里，名子才。既莅玄門，更名道積。其先蓋鄭大夫子產之苗裔矣。昔子產生初，執拳而出，啟手觀之，文成相里，其後因而氏焉。父宣，恢廓有大志，用好學該富，宗尚嚴君。積早習丘墳，神氣爽烈，博通經論，大小洞明。成匠道俗，並潤朱藍，結宗慈訓，遠近通洽。而深護煩惱，重慎譏疑。尼眾歸依，初不引顧，每謂眾曰：女為戒垢，聖典常言。佛度出家，損滅正法。尚以聞名污心，況復面對無染。且道貴清顯，不參非濫；俗重遠嫌，君子攸奉。余雖不逮，請遵其度。由此受戒教授，沒齒未登；參謁諮請，不聽入室。斯則骨梗潔己，清貞高蹈。河東英俊，莫與同風。先是沙門寶澄，滿初於普濟寺創營大像，百丈萬功，纔登其一，不卒此願，而澄早逝。鄉邑耆艾請積繼之。乃惟大像造之未成也，引七貴而崇樹之。修建十年，彫莊都了。道俗慶賴，欣喜相并。初積受請之夕，寢夢崖傍，見二師子，於大像側連吐明珠，相續不絕。既寤惟曰：獸王自在，則表法流無滯；寶珠自涌，又喻財施不窮。冥運潛開，功成斯在。即命工匠圖夢所見於彌勒大像前。今猶存焉。其寺蒲阪之陽，高爽華博，東臨州里，南望河山。像設三層，巖廊四合，上坊下院，赫奕相臨。園磑田蔬，周環俯就。小而成大，咸積之功；揮空樹有，皆積之力。而弊衣蔬食，輕財重命，普救慇贍，退靜歸閑。為而不恃，即處幽隱。天懷抗志，頓絕人世。不令而眾自嚴，不出而物自往。僕射裴玄寂，寵居上宰，欽其令問，頻贈香衣。刺史杜楚容知人之重，造展求法。其感動柔靡，皆此類也。往經隋季𢺠閉，河東通守堯君素鎮守荒城，偏師肆暴。時人莫敢竊視也。欲議諸沙門登城守固，敢諫者斬。玄素同憂，無能忓者。積憤歎內發，不顧形命，謂諸屬曰：時乃盛衰，法無隆替。天之未喪，其文斯在。且沙門塵外之賓，迹類高世，何得執戈擐甲為禦侮之卒乎！遂引沙門道愻、神素等，歷階厲色而諫曰：貧道聞之不畏死，不可以死怖之。今視死若生，但懼不得其死。死而有益，是可甘心。計城之存亡，公之略也；世之否泰，公之運也。豈在三五虛怯而能濟乎！昔者漢欽四皓，天下隆平；魏重干木，舉國大治。今欲拘繫以從軍役，反天常以會靈祇，恐納不祥之兆耳。敢布腹心，願深圖之。無宜空肆一朝，自傾於後，為天下笑也。貧道等但依聖誠言，行道禮誦，為國崇福，冥益百姓，神鬼護助。寧可索頭與頭，仍為本願。必縱以殘生，逼充步甲者，則不知生為何生，死為何死。積陳此語，傍為寒心。素初聞諫，重積詞氣，厲。但張目直視曰：異哉，值斯人乎！何為心氣太重之壯耶？因捨而不問，放還本寺。後知其屈，詣積陳懺。堯素以殺戮無度，騁其毒心。加又舉意輕陵，雖復當時獲寢，而禍作其兆，卒為城人薛宗所害。但積性剛勇，志決不迴。遇逢瞋忿，動為魚肉。既出家後，呵責本緣，挫拉元情，轉增和忍。歲登耳順，此行彌隆。習與性成，斯言不爽。以貞觀十年九月十七日終于本寺，春秋六十有九。初積云疾的無可，自知將委，告門人曰：吾今七十有五，卒今年矣。其徒曰：師六十九矣，何遽辭乎？告曰：死生法爾，吾不懼也。且吾將年七十，刺史貌吾，增為六歲。故其命在旦夕，宜深剋勵，視吾所行。又曰：經不聞乎！世實危脆，無牢強者。去終三日，鍾不發聲。逝後如舊。眾咸哀歎，慕惜罕疇。
唐終南山悟真寺釋法誠，俗姓樊氏，雍州萬年縣人。幼小出家，止藍田王孝寺，事沙門僧和為師。和亦鄉族所推，敬奉比聖。嘗有人欲害，夜往其房，見門內猛火騰焰升帳。遂即追悔。和性潔無染，人惑弄之，密以羊骨水洗令飲。和素不知，飲便嘔吐。其冥感潛識，為若此也。誠奉佩訓勗，每誦法華，用為常式。法華三昧，翹心奉行。澡沐中表，溫恭朝夕。夢感普賢勸書大教，誠曰：大乘也，所謂諸佛智慧，般若大智。於即入淨行道，重䞋匠工，令書八部般若。香臺寶軸，莊嚴成就。又於寺南橫嶺，造華嚴堂。陻山閴谷，列棟開甍。前對重巒，右臨斜谷，吐納雲霧，下瞰雷霆。實奇觀也。又竭其精志，書寫受持。弘文學士張孝靜者，是張瓚父。時號銀鉤，罕有加勝。乃請至山，令受戒潔齋，洗淨身口，口含香汁，身服新衣。然靜長途寫經，紙別不盈五數。誠倍與直，慕令精好。靜利其貨，竭力寫之。終部以已，誠每燒香供養，在其案前。點墨之間，心緣目覩，略無遺漏。故其剋心鑽注，時感異鳥，形色希世，飛入堂中，裴回鼓舞，下至經案，復上香鑪，攝足住看，自然馴狎，久之翔逝。來年經了，將事興慶，鳥又飛來，如前馴擾，鳴唳哀亮。貞觀初年，復畫千佛。鳥又飛來，登上匠背。營齋供慶，日次中時，怪其不來。誠顧山峯曰：鳥既不至，吾不感矣。將不嫌諸穢行，䞋施輕薄，致使無徵。言已歘然飛來。旋環鳴囀，入香水中，奮迅羽毛，浴已便逝。前後呈祥，重疊難述。誠素善筆工，鄉曲知聞。山巖惡路，經偈妙辭，自寫令誦，皆誠筆也。又自寫法華，正當露地，因事他行，忘以收舉。忽屬洪雨，滂注溝㵎。走往看之，案獨乾燥，餘並流波。嘗却偃橫松，遂落懸溜，未至下㵎，不覺已登高岸，不損一毛。信知經力。又青泥坊側有古佛龕，周氏瘞藏，今猶未出。誠夜夢其處，大有尊形。既寤往開，恰獲龕像，年月積久，並悉剝壞，就而修理，道俗稱善。斯並冥術之功，自誠開發。至貞觀十四年夏末日，忽感餘疾。自知即世，願生兜率，索水洗訖，又索修輿，傍自檢校，不許榮厚。恰至月末，明相將現，無故語曰：欲來但入，未假絃歌。顧侍人曰：吾聞諸行無常，生滅不住，九品往生，此言驗矣。今有童子相迎，久在門外。吾今去世，爾等好住。佛有正戒，無得有虧，後致憂悔也。言已出口，光明照于楹內。又聞異香，苾芬而至。但見端坐儼思，不覺其神已逝。時年七十有八。誠之誦業，一夏法華，斷五百遍。餘日讀誦，兼而行之，猶獲兩遍。縱有人客，要須與語者，非經度訖，不共他言。略計十年之功，一萬餘遍。
唐武德時，河東有練行尼法信，常誦法華經。訪工書者一人，數倍酬直，特為淨室，令寫此經。一起一浴，然香熏衣。仍於寫經之室，鑿壁通外，加一竹筩，令寫經人，每欲出息，輕含竹筒，吐氣壁外。寫經七卷，八年乃畢。供養殷重，盡其恭敬。龍門僧法端常集大眾，講法華經。以此尼經本精定，遣人請之。尼固辭不與，法端責讓之。尼不得已，乃自送付。法端等開讀，唯見黃紙，了無文字。更開餘卷，悉皆如此。法端等慚懼，即送還尼。尼悲泣受，以香水洗函，沐浴頂戴，繞佛行道。於七日夜，不暫休息。既而開視，文字如故。知抄寫，深加潔淨。比來無驗，只為不殷。
夫神道之為化也，蓋以抑夸強，摧侮慢，挫凶銳，解塵紛。至若飛輪御寶，則善信歸降；竦石參煙，則力士潛伏。當知至治無心，剛柔在化。所以或韜光晦影，俯同迷俗；或顯現神奇，遙記方兆。或死而更生，或定而後空。靈迹怪詭，莫測其然。夫理之所貴者，合道也；事之所貴者，濟物也。故權者反常而合道，利用以成務。然傳所紀，其詳莫究。或由法身應感，或是道仙高逸。但使一分兼人，便足高矣。若其夸衒方伎，左道亂時。因藥石而高飛，藉芳芝而壽考。與天上雞鳴，雲中狗吠，蛇鶴不死，龜蔡千年。稱為是異，未可較其聖變也。今之集者，且錄聲聞三五之神異。若論諸佛菩薩，聖德自在，不可以言知，不可以心測。備列諸篇，不局此章矣。
如大方等大集念佛三昧經云:大目連答阿難言:憶念我昔於一時間，取此三千大千世界，悉內口中。其時眾生，乃至無有一念驚覺往來想。復念我昔在世尊前作師子吼：能以須彌內於口中，能過一劫，若減一劫，如是為常。復念往昔至於東方住彼第三千世界，有一大城，名曰寶門，於彼有六萬億千家。我於彼中一一皆現我身而為說法，安住正法。爾時舍利弗答阿難言。我念昔取一袈裟投置地上，時大目連第一上座威神若是，既不能取，乃至不能舉令離地，何云手擎？阿難又念：我昔居世尊前作師子吼，時諸外道欲共我較隱身說法。唯除世尊，一切知見大力菩薩，自外所有聲聞弟子乃至外道而問我隱沒身時，住在何處，終不能知我身所在。爾時大迦葉答阿難言：我念一時在世尊前作師子吼：於此三千大千世界須彌諸山之屬，一以口吹，能令破散，乃至無有如微塵許。其有眾生住彼山者，不令損害，亦無覺知。如是諸山皆悉滅也。我又一時於此大千世界一切大海河池諸水，乃至無量億千那由他百千水聚，以口一吹，皆令乾竭，而彼眾生下知不覺。我又一時在大眾前作師子吼：能於三千大千世界之內，以口一吹，即令大火熾然遍滿，猶如劫燒，終亦不使損一眾生，竟不覺知。爾時彌勒、文殊諸大菩薩等，聞大迦葉作師子吼，便化華聚若須彌山，乃至再三，散迦葉上。復化作大七寶蓋，住虛空中，覆大迦葉頂，并覆一切聲聞大眾。爾時富樓那答阿難曰：我念昔時有諸眾生，應以通化者，便為彼取三千大千世界，以手摩之，開示彼等。當爾之時，無一眾生有驚怕想，亦不覺知。唯彼眾生應與化者，乃見我手摩此世界。又我能取三千世界以手迴轉，不以為難。又我能於世尊前，以一指節取此三千世界一切水聚，皆令入我手指節間，無一眾生有損減想。我又一時於初夜中，以淨天眼，觀此大千世界所有無量眾生疑惑，不出是定，皆為除疑。令彼眾生，各作斯念：我蒙尊者獨住我前，為我宣說，隨機獲益，無有滯礙。爾時羅睺羅答阿難曰：我念往昔唯此三千大千世界諸山之類皆納一毛孔中，我身如本，眾生不異。我又一時取此大千世界所有大海河池水聚，悉入毛孔，我身無損，眾生無害，一切水聚各皆如本。我又一時此處入禪，即於東北方至一佛界，佛號難勝，現身禮敬已。即還此界，求栴檀香，還持供佛，香氣遍滿，皆作無量種種變化。爾時須菩提答阿難曰：我念一時入於三昧，此大千世界弘廣若斯，置一毛端往來旋轉，如陶家輪。當爾之時，無一眾生有驚懼心，亦不覺知己之何處。我又往昔於如來前作師子吼白言：世尊，如此大千世界，我能以口微氣一吹，皆令散滅。其中眾生不驚不怕，無往來想。復於佛前能以大千世界所有眾生，皆悉安置一指節端，上至有頂，還來本處，令彼眾生無往返想。又念一時宴坐三昧，見十方諸佛無量無邊百千世界，各有六萬諸佛，曾所未見，今皆見知。以是定心，復發神力，至須彌頂天帝釋邊，撮取一掬栴檀末香，往彼無量諸世界中供養向爾許如來。彼界眾生皆悉明了，見我住是閻浮供養承事。
如阿育王經云：昔阿恕伽王深信三寶，常供養佛法眾僧。諸婆羅門外道等皆生嫉妬，共相聚集，簡選宿舊，取五百人，皆誦四韋陀典。天文地理，無不博達。共集議言：阿恕伽王一切盡供養剔頭禿人，我等宿舊未曾被問。當設何方便，使彼意迴。有一善呪婆羅門言：諸賢，但從我後。却後七日，我當以呪力作魔醯首羅身，飛行至到王宮門。汝等皆當步從我後，我能使其大作供養，汝等都得。諸婆羅門皆共然可。到七日首，善呪婆羅門即自呪身，化作魔醯首羅，於虛空中飛到王門首。諸婆羅門亦皆侍從，到王門首。遣人白王言：虛空中有魔醯首羅，將四百九十九婆羅門，從空來下，今在門外。餘婆羅門在地而立，欲得見王。阿恕伽王喚使來前。便喚來入，坐於兩廂床上。王言：小坐，共相問訊。即語之言：魔醯首羅何能屈意，故來相見。欲何所須？答言：須飲食。即勅厨中擎五百案飲食著前。魔醯首羅等皆手推言：我從生已來，未曾食如此食。阿恕伽王答言：先不約勅，不知當食何食？魔醯首羅等皆同聲言：我之所食，𩮜頭禿人。阿恕伽王即勅一臣：汝往到雞頭末寺，語尊者耶奢：王宮內有五百婆羅門，一自稱言魔醯首羅，不知為是人，為是惡羅剎？請問所以。願阿闍梨來為我驅遣使去。所使之人是邪見婆羅門弟子，到彼眾中，情不稱實如王所言：阿恕伽王有五百婆羅門，貌狀似人，語似羅剎。唯作是言：正欲得汝沙門作食。上座耶奢即語維那，鳴椎集僧，起辭眾僧言：我年以老耄，我為眾僧，當如此事。眾僧安隱，護持佛法，聽我使去。第二上座言：上座不應去。我身無所堪能，惟我應去。第三者言：第二上座不應去，正應我去。如是展轉，乃至沙彌，十六萬八千僧中，其最下頭七歲沙彌，起至眾僧中，長跪合掌而作是言：一切大僧不足擾動。我既幼小，不能堪任護持佛法，唯願大眾必聽我去。上座耶奢極大歡喜，手摩沙彌頭言：子！汝應合去。使人不待，即於先去。阿恕伽言：頗有來者不？使人答言：更相推致，今次最下沙彌來。王作是言：大者羞恥，故使小者來，使作酬對。阿恕伽王聞沙彌來，即出門迎坐。此沙彌著御座上，諸婆羅門皆大瞋恚。阿恕伽王大不識別，我等宿德尚不起迎，為此小兒，而自出迎。沙彌問王言：何以見喚？王時答言：此魔醯首羅欲得阿闍梨為食。墮阿闍梨欲為作食，不為作食？沙彌言：我年幼小，朝來未食。王先施我食，然後我當與彼令食。王即勅厨宰擎食來與食，一案食悉皆都盡。如是擎五百案食與，皆未足。王復勅厨家言：所有餘食，盡持擎來與。沙彌得食，忽爾都盡。問言：足未？答言：未足，飢渴如本。厨監白王：飲食都盡。王言：庫中麨餔乾食，一切都來。儵忽都盡。王問言：足未？答言：猶未足。王答言：一切飲食悉皆都盡。更無有食。沙彌言：撮下頭婆羅門將來，我欲食之。即時噉盡。如是悉食四百九十九婆羅門，悉皆令盡。唯有魔醯首羅，極大驚怖，飛向虛空欲去。沙彌即時座上舉手，從虛空中，撮頭復噉使盡。王即時驚怕，見噉諸婆羅門使盡，復不噉我以不？沙彌知王心念，即語王言：王是佛法檀越，終無損減，慎莫驚怕。即語王言：王能共至雞頭末寺不？王言：阿闍梨將我上天入地，皆當隨從。沙彌即時共王到雞頭末寺。王見沙彌朝所食之食，諸眾僧等皆分共食。所食五百婆羅門，皆𩮜除鬚髮，被著法衣，在諸眾僧下行末坐。最初食者最在上座首，魔醯首羅最在行末。五百人見王、沙彌，極生慚愧：我等尚不能與此沙彌共戰，何況與諸大眾而共捔力！猶如鶴尾，俟於鑪炭。猶如蚊子，與金翅鳥捔飛遲疾。猶如小兔，共師子王捔其威力。如此之比，不自度量。五百婆羅門心生慚愧，得須陀洹道。
如雜寶藏經云：佛告諸比丘：過去久遠無量世時，慙羅柰國中有山，名曰仙山。有梵志在彼山住，大小便利常於石上。後有精氣，墮小行處。有雌鹿來舐，即便有娠。日月滿足，來至仙人所，生一女子，端正殊妙，唯脚似鹿。梵志取之，養育長成。梵志事火，使火不絕。此女宿火，小不用意，使令火滅。此女恐怖，畏梵志瞋。有餘梵志，離此住處，此女住彼乞火。梵志見跡，跡有蓮華。要此女言：繞我舍七匝，當與汝火。若去時，亦繞七匝，莫行本跡，異道而還。即如其言，取火而去。時梵豫國王出行遊獵，見彼梵志繞舍周匝十四重蓮華，復見二道有兩行華。怪其所以，問梵志言：都無水池，云何有此妙華？彼具答之。王尋華跡，至梵志所，從索女看。見其端正，甚適悅意。即從梵志，求索此女。梵志與王，王即立為第二夫人。後時有娠，相師占言：當生千子。王大夫人聞已生妬，漸作計校。恩好招諭鹿女左右，多與財寶。日月滿足，便生千葉蓮華。欲生之時，大夫人以物縵眼，不聽自看。捉臭爛馬肺，承著其下。取千葉蓮華，盛著㩜裏，擿於河中。還為解眼而語之言：看汝所生。唯見一段臭爛馬肺。王遣人問：為生何物？而答王言：唯生臭肺。大夫人而語王言：王喜倒惑，此畜生所生，仙人供養，生此不祥臭穢之物。王即便退其夫人之職，不復聽見。時烏耆延王將諸徒眾，從夫人婇女，下流游戲。見黃雲蓋，從河上流，隨水而來。王作是念：此雲蓋下，必有神物。遣人往看，於黃雲下見有一㩜。即便接取，開而看之，千葉蓮華。葉葉有一小兒。取之養育，以漸長大，各有大力。烏耆延王歲常貢獻梵豫王，集諸獻物，遣使欲去。諸子問言：欲作何等？時王答言：欲貢獻彼梵豫國王。諸子各言：若有一子，猶望能伏天下，使來貢獻，況有千子，而當獻他！千子即時將諸軍眾，降伏諸國。次到梵豫，國王聞軍至，募其國中誰能攘却如此敵，都無有人能攘却者。第二夫人來受募言：我能却之。問言：云何得却？夫人答言：但為我作百丈之臺，我坐其上，必能攘却。作臺已竟，夫人在上而坐。爾時千子欲舉弓射，自然手不能舉。夫人語言：汝慎莫舉手向父母，我是汝母。千子問言：何以為驗？母答子言：我若按乳，一乳有五百岐，各入汝口，是汝之母。若當不爾，非是汝母。即時兩手按乳，一乳之中五百岐，入千子口中。其餘軍眾無有得者。千子降伏，向父母懺悔。諸子於是和合二國，無復怨讐。自相勸率，以五百子與親父母，以五百子與養父母。時二國王分閻浮提，各畜五百子。佛言：欲知彼時千子者，賢劫千佛是也。爾時嫉妬夫人縵他目者，文鱗瞽目龍是也。爾時父者，白淨王是也。爾時母者，摩耶夫人是也。諸比丘白佛言：此女有何因緣，生鹿腹中，足下生華？復有何因為王夫人？佛言：此女過去世時生貧賤家，母子二人，田中鋤穀，見一辟支佛持鉢乞食，母語女言：我欲家中取我食分，與是快士。女言：亦取我分并與。母即歸家，取母子二人食分，來與辟支佛。女取草採華，為之敷草座，散華著上，待辟支佛坐。女怪母遲，上一高處，遙望其母，已見其母而語母言：何不急疾鹿驟而來！母既至已，嫌母遲故，尋作恨言：我生在母邊，不如鹿邊生也。母即以二分食與辟支佛，餘殘母子共食。辟支佛食竟，擲鉢著空，作十八變。時母歡喜，即發誓願：使我將來常生聖子，如今聖人。以是業緣，後生五百子，皆得辟支佛。一作養母，一作所生母。以語母鹿驟故，生鹿腹中，脚似鹿甲。以採華散辟支佛故，跡中一百華生。以敷草故，常得為王夫人。其母後身作梵豫王，其女後身作蓮華夫人。由是業緣，後生賢劫千聖。以誓願力，常生賢聖。諸比丘聞已，歡喜奉行。
又分別功德經云：昔有長者，名曰善施。家有未出門女，在家向火，暖氣入身，遂便有娠。父母驚怪，詰其由狀。其女實對，不知所以。父母重問，加諸杖楚，其女不改。遂上聞王，王復詰責，女亦不異。許之以死。女即稱怨曰：天下乃當有無道之王，枉殺無辜。我若不良，自可保試。見枉如是。王即檢保，如女所言，無他增減。語其父母：我欲取之。母對曰：隨意取之，用此死女何為！王即內之宮裏，隨時瞻養。日月遂滿，產得一男，端正姝妙。年遂長大，出家得道，聰明博達。精進不久，得阿羅漢道，還度父母。
又譬喻經云：昔有夫妻二人無子，祠祀天神，以求係嗣。神即許之。遂便懷妊，生四種物：一者、栴檀斗盛米，二者、甘露瓶，三者、寶囊，四者、七節神杖。其人歎曰：吾求兒子，更生餘物。便到神所，重求所願。神即語言：汝欲得子，何物稱益？答曰：子當使令給養吾等。神云：食此米斗，用之無盡。甘露蜜瓶，食之無減而消百病。珍寶之囊，用之無損。七節神杖，以備凶暴。兒子豈能辦此。其人大喜，還家試驗，如言不虛。遂成大富，不可算計。國王聞之，即遣眾兵欲往攻奪。其人擎杖，飛游擊敵，摧破強眾，皆悉退散。其人歡喜，無復憂患。
如譬喻經云：昔有大家收穀千斛，埋著地中。前至春溫，開窖取種，子不見穀。而有一蟲，大如牛莒，無有手足，亦無頭目，如頑鈍肉。主人大小，莫不怪之。出著平地，即問：汝是何等？終無可道，便以鐵錐刺一處。語曰：欲知我者，持我著大道傍，自當有名我者。於是舉著道邊。三日之中，無能名者。次有數百，乘黃馬車，衣服侍從皆黃，駐車而呼：穀賊，汝為何在是間？答曰：吾食人穀，故持我著此。語極久，便辭別去。主人問穀賊：向者是誰也？答言：是金寶之精，居在此西三百餘步大樹下。有百石甕滿中金。主人即將數十人往掘，即得甕金。家室歡喜，輦載將歸。叩頭向穀賊云：今日得金，是大神恩。寧可留神共歸，更設供養。穀賊曰：前食君穀，不語姓字者，欲令君得是金報。今當轉行福於天下，不得復住。言竟忽然不現。
又譬喻經云：王舍城東南隅有一汪水，城內溝瀆，污穢屎尿，盡趣其中，臭不可近。有一大蟲，生汪水內，身長數丈，無有手足。而婉轉低昂，戲汪水中。觀者數千，阿難分衛，見而往觀。蟲即跳踉，波浪動涌。具以啟佛，佛與諸比丘共詣池所。眾人見佛，各各念言：今日如來當為眾會說蟲本末，以釋眾疑，不當快乎！佛言：昔維衛佛泥洹後，時有塔寺，有五百比丘經過寺中。寺主見大歡喜，請留供養三月，眾皆受請。寺主盡心供饌，無有所遺。後五百商人入海採寶，還過塔寺，見五百比丘精勤行道，並各發心，當設薄供。五百商人各捨一珠，得五百摩尼珠，以寄寺主，囑寺主言曰：足以吾珠供僧比丘。言：諾。即皆受之。後生不善心，圖欲獨取，不為供眾。眾僧問言：前賈客施珠，應當設供，而發遣耶？寺主言：是施我耳。若欲奪吾，糞可施汝。若不時去，劓汝手足，投於糞坑。眾愍其癡，默然各去。故知惡祝，不可不慎。
又智度論云：佛在世時，有人遠行，獨宿空舍。夜中有鬼，擔一死人，來著其前。復有一鬼逐來瞋罵云：死人我物，汝忽擔來。先鬼言：是我物，我自持來。後鬼言：是死人實我擔來。二鬼各捉一足一手爭之。前鬼言：此間有人可問。後鬼即問：是死人誰擔來？是人思惟：此二鬼力大，若實不實，俱不免死。便語言：前鬼擔來者是。後鬼大瞋，捉其人手，拔出著地。前鬼愍之，急取死人一臂附之，即著。如是兩臂、兩脚、頭、脇、舉身皆易。於是二鬼共食所易人身，拭口而去。其人思惟：我父母生身，眼見二鬼食盡。今我此身，悉是他肉。我今定有身耶？為無身耶？行到佛塔，問諸比丘，廣說上事。諸比丘言：從本已來，常自無我。但以四大和合，故計為我身。如汝本身，與本無異。諸比丘度之為道，得阿羅漢果。
又善信經云：有神藥樹，名曰摩羅陀祇，主厭天下萬毒，不得妄行。有大神蛇，身長一百二十尺，蛇行索食。有黑頭蟲，身長五丈。蟲行道中，與蛇相逢。適欲舉頭，前齧大蟲，蛇聞藥香，屈頭欲走。蛇身羅藥樹，身即中斷，分作兩段，頭半生得走，尾便臭爛。諸毒聞此蛇臭，眾惡毒氣，皆悉消滅。
又智度論云：明月摩尼珠多在龍腦中，有福眾生自然得之。亦名如意珠，常出一切寶物。衣服飲食，隨意皆得。得此珠者，毒不能害，火不能燒。或是帝釋所執金剛，與修羅鬪時，碎落閻浮提變成此珠。又言：過去久遠佛舍利，法既滅盡，變成此珠，以為利益。
又華嚴經云：大海中有四寶珠，一切眾寶皆從之生。若無此四珠，一切寶物漸就滅盡。諸小龍神不能得見，唯娑伽羅龍王密置深寶藏中。此深寶藏有四種名：一名眾寶積聚，二名無盡寶藏，三名遠熾然，四名一切莊嚴聚。又大海之中有四熾然光明大寶：一名日藏光明大寶，二名離潤光明大寶，三名火珠光明大寶，四名究竟無餘光明大寶。若大海中無此四寶，四天下金剛圍山乃至非想非非想處皆悉漂沒。日藏光明能變海水為酪，離潤光明能變海酪為蘇，火珠光明能然海蘇，究竟無餘光明能然海蘇，永盡無餘。
頌曰：
至聖冥運，罔慮罔識。神功掩暉，賢愚難測。善惡共居，昇沈同色。對事思悟，知之神匿。處染不涅，遺塵攸息。匪伊玄覽，孰扇其極。省己愚墯，高慕齊德。萬代揚名，千齡福力。
晉河陰白馬寺有釋曇邃，未詳何許人。少出家，止河陰白馬寺，蔬食布衣。誦正法華經，常一日一遍。又精達經旨，亦為人解說。甞於夜中，忽聞扣戶云：欲請法師九旬說法。邃不許，固請乃赴之，而猶是眠中。比覺己身在白馬塢神祠中，并一弟子。自爾日日密往，餘無知者。後寺僧經祠前過，見有兩高座，邃在北，弟子在南，如有講說聲。又聞有奇香之氣。於是道俗共傳，咸云神異。至夏竟，神施以白馬一疋，白羊五頭，絹九十匹。呪願畢，於是各絕。邃終不知所在。
晉越城寺有釋法相，姓梁，不測何人。常山居精苦。誦經十餘萬言。鳥獸集其左右，皆馴若家禽。太山祠有大石函，貯財寶。相時山行，宿于廟側，忽見一人玄衣武冠，令相開函，言絕不見。其石函蓋重過千鈞，相試提之，飄然而起，於是取其財以施貧民。至晉元興末卒，春秋八十矣。
晉仕行沙門者，頴川人也，姓朱氏。氣志方遠，識宇沈正，循心直詣，榮辱不能動焉。時經典未備，唯有小品，而章句闕略，義致弗顯。魏甘露五年，發迹雍州，西至于闐，尋求經藏，踰歷諸國。西域僧徒多小乘學，聞仕行求方等諸經，咸駭怪不與，曰：邊人不識正法，將多惑亂。仕行曰：經云：千載後將末，法當東流。若疑非佛說，請以至誠驗之。乃焚柴灌油，煙焰方盛。仕行捧經洟流，稽顙誓曰：若果出金口，應宣布漢地。諸佛菩薩，宜為證明。於是投經火中，騰燎移景，既而一積煨燼，文字無毀，皮牒若故。舉國欣敬，因留供養。遣弟子法饒齎送梵本，還至陳留浚儀倉垣諸寺出之。凡九十篇，二十萬言。河南居士竺叔蘭，練解方俗，深善法味，親共傳譯。今放光首品是也。仕行八十乃亡，依闍維之。火滅經日，屍形猶全。國人驚異，皆曰：若真得道，法當毀壞。應聲碎散，乃斂骨起塔。慧志道人先師相傳，釋公亦具載其事。
晉沙門耆域者，天竺人也。自西域浮海而來。將遊關雒，達舊襄陽，欲寄載船北渡。船人見梵沙門衣服弊陋，輕而不載。比船達北岸，耆域亦上，舉船皆驚。域前行，兩虎迎之，弭耳掉尾，域手摩其頭，虎便入草。於是南北岸奔往請問，域曰無所應答。及去，有數百人追之，見域徐行，而眾走猶不及。惠帝末，域至雒陽，雒陽道士悉往禮焉，域不為起。譯語譏其服章曰：汝曹分流佛法，不以真誠，但為浮華求供養耳。見雒陽宮，曰：忉利天宮髣髴似此。當以道力成就，而生死力為之，不亦勤苦乎！沙門支法淵、竺法興並年少後至，域為起立。法淵作禮訖，域以手摩其頭曰：好菩薩，羊中來。見法興入門，域大欣笑，往迎作禮，捉法興手，舉著頭上曰：好菩薩，從天人中來。尚方中有一人廢病數年垂死，域往視之，謂曰：何以墮落，生此憂苦。下病人於地，臥單席上，以應器置腹上，紵布覆之。梵唄三偈訖，為梵呪可數千語。尋有臭氣滿屋，病人曰：活矣。域令人舉布，見應器中如污泥苦。病人遂差。長沙太守滕永文，先頗精進。時在雒陽，兩脚風攣經年。域為呪，應時得申，數日起行。雨水寺中有思惟樹，先枯死。域向之呪，旬日樹還生茂。時寺中有竺法行，善談論，時以比樂令。見域稽首曰：已見得道證，願當稟法。域曰：守口攝意身莫犯，如是行者度世去。法行曰：得道者當授所未聞。斯言八歲沙彌亦以之誦，非所望於得道者。域笑曰：如子之言，八歲而致誦，百歲不能行。人皆知敬得道者，不知行之即自得。以我觀之易耳，妙當在君，豈慍未聞。京師貴賤贈遺衣物以數千萬億，悉受之。臨去封而留之，唯作幡八百枚，以駱駝負之，先遣隨估客西歸天竺。又持法興一納袈裟隨身，謂法興曰：此地方大為造新之罪，可哀如何！域發，送者數千人。於雒陽寺中中食訖，取道。人有期日發長安來，見域在長安寺中。又域所遣估客及駱駝奴達燉煌河上，逢估客弟於天竺來，云：近燉煌寺中見域弟子濕登者云：於流沙北逢域，言語款曲。計其旬日，又域發雒陽時也。而其所行，蓋已萬里矣。
晉沙門佛調，不知何國人。往來常山積年。業尚純扑，不表辭飾，時咸以此重之。常山有奉法者兄弟二人，居去寺百里。兄嫂病甚篤，載出寺側，以近醫藥。兄既奉調為師，朝晝常在寺中諮詢行道。異日調忽往其家，弟具問嫂所苦，并審兄安否？調曰：病者粗可，卿兄如常。調去後，弟亦策馬繼往。言及調旦來，兄驚曰：和尚旦初不出寺，汝何容相見！兄弟爭問調，調笑而不答。咸共異焉。調或獨入深山一年餘半，齎乾飯數斗，還常有餘。有人常隨調山行數十里，天暮大雪，調入石穴虎窟中宿，虎還橫臥窟前。調語曰：我奪汝居處，有愧如何！虎弭耳下山，隨者駭懼。調自剋亡期，遠近悉至，乃興訣曰:天地長久，尚有崩壞，豈況人物，而欲永存！若能盪除三垢，專心真淨，形數雖乖，而神會必同。眾咸洟流。調還房端坐，以衣蒙頭，奄然而終。終後數年，調白衣弟子八人入西山伐材，忽見調在高巖上，衣服鮮明，姿儀暢悅。皆驚喜作禮，問：和上尚在此耶。答曰：吾常自在耳。具問知故消息，良久乃去。八人便捨事還家，向同法者說。眾無以驗之，共發塚開棺，不見其屍。
晉揵陀勒，不知何國人也。嘗游雒邑，周歷數年。雖敬其風操，而莫能測焉。後語人曰：盤鴟山中有古塔寺，若能修建，其福無量。眾人許之，與俱入山。既至，唯草木深蕪，莫知基朕。勒指示曰：此是寺基也。眾試掘之，果得塔下石礎。復示講堂、僧房、井竈，開鑿尋求，皆如其言。於是始疑其異。寺既修復，勒為僧主。去雒百里，每朝至雒邑赴會聽講竟，輒乞油一鉢，擎之還寺。雖復去來早晚，未曾失中晡之期。有人日能行數百里者，欲隨而驗之，乃與俱發，此人馳而不及。勒顧笑曰：汝執吾袈裟，可以不倦。既持衣後，不及移晷，便已至寺。其人休息數日乃還，方悟神人。後不知終。
晉抵世常，中山人也。家道殷富。大康中禁晉人作沙門，世常奉法精進，潛於宅中起立精舍，供養沙門。于法蘭亦在焉。僧眾來者，無所辭却。有一比丘，姿形頑陋，衣服塵弊，跋涉塗濘，來造世常。常出為作禮，命奴取水，為其洗足。比丘曰：世常應自洗我足。常曰：年老疲瘵，以奴自代。比丘不聽，世常竊罵而去。比丘便現神足，變身八尺，顏容瓌偉，飛行而去。世常撫膺悔歎，自僕泥中。時抵家僧尼及行路者五六十人，俱得望視，見在空中數十丈上，了了分明。奇芬異氣，經月不歇。法蘭即名理法師見宗者也，有記在後卷傳。蘭以語於弟子法階，階每說之，道俗多聞矣。
宋程德度，武昌人。父道慧，廣州刺史。度為衛軍臨川王行參軍，時在尋陽，屋有燕窠，夜見屋裏忽然自明。有一小兒，從窠而出，長可尺餘，潔淨分明。至度床前曰：君却後二年，當得長生之道。倏然而滅。德度甚祕異之。元嘉十七年，隨王鎮廣陵，遇禪師釋道恭，因就學禪，甚有解分。到十九年春，其家武昌空齋，忽有殊香芬馥，達于衢路。闔境往觀，三日乃歇。
齊永興柏林寺有釋弘明，本姓羸，會稽山陰人。少出家，貞苦有戒節。止山陰雲門寺，誦法華，習禪定，精勤禮懺，六時不輟。每旦則水瓶自滿，實感諸天童子以為給使也。明嘗於雲門坐禪，虎來入明室內，伏于床前。見明端然不動，久久乃去。又時見一小兒來聽明誦經，明曰：汝是何人？答曰：昔是此寺沙彌，盜帳下食，今墮圊中。聞上人道業，故來聽經。願助方便，使免斯累也。明即說法勸化，領解方隱。後於永興石姥巖入定，又有山精來惱明，明捉得，以腰繩繫之。鬼遜謝求脫：云：不敢復來。乃解放，於是絕迹。以齊永明四年卒於柏林寺，春秋八十有四。
齊南海荊山有釋法獻，是廣州人。始居北寺，寺歲久彫衰，獻率化有緣，更加治葺，改曰延祥。後入藏薇山創寺，寺成後，有兩童子携手來歌云：藏薇有道德，歡樂方未央。言終忽然不見。舉寺驚嗟，咸歎神異。獻後入禪，忽見一人來云：磬繩斷，何不早治。獻驚起往視，垂將委地，申其手接，得無折損。後不知所終。
隋終南山楩梓谷釋普安，姓郭氏，癰州北涇陽人也。儀軌行法，獨處林野，不宿人世，專崇禪思。至于沒齒，栖遲荒險，不避狼虎。常讀華嚴，手不釋卷。遵修苦行，亡身為物。常游山野，用施禽獸，虎豹雖來，嗅而不食。常懷耿耿，不副情願。值周廢教，常共碩德三十餘僧，避地終南，安置幽谷。自身行乞，資給豐足。雖被聞徹，皆獲免難。時有藹法師避難在義谷杜映世家，掘窯藏之。安被放還，因過禮覲。藹曰：安公明解佛法，頗未寬多，而神志絕倫，不避強禦，蓋難及也。安曰：今蒙脫難，乃惟華嚴經力也。至隋文帝創歷，佛教大興，廣募遣僧，依舊安置。時楩梓一谷，三十餘僧，應詔出家，並住官寺。唯安一人習樂山居，守素林壑，時行村聚，慧益生靈，終寢煙霞，不接浮俗。末有人於子午、虎林兩谷合㵎之側，鑿龕結菴，延而住之。初住龕日，上有大石，正當其上。恐落掘出，逐峻崩下。安自念曰：願移餘處，莫碎龕窟。石遂依言，迸避餘所。大眾共怪，安曰：是華嚴經力也，未足異之。又於龕東石壁㵎左有索陀者，川鄉巨害，縱橫非一。陰嫉安德，常恐思誅。與伴三人，持弓挾刃，攘臂挽強，將欲放箭。箭不離弦，手張不息，怒眼舌䶖，立住經宿。聲相通振，遠近雲會。鄉人稽首，歸誠請救。安曰：素志不知，豈非華嚴力也。若欲除免，但令懺悔。如語教之，方蒙解脫。又龕西魏村張暉者，夙興惡念，以盜為業。夜往安所，私取佛油，甕受五斗，背負而出。既至院門，迷昏失路，若有所縛，不能得動。眷屬鄉村，同來為謝。安曰：余不知也，蓋華嚴力也。語令懺悔，扶取油甕，如語得脫。又龕南張卿者，來盜安錢，袖中持去。既達家內，寫而不出，口齽無言。卿尋歸懺，服過而去。又有程郭村程暉和者，頗懷信向，常來安所聽受法要。因患身死，已經兩宿，纏屍於地，伺欲棺斂。安時先往鄠縣，返還在道。行達西南之德行寺，東去暉村五里，遙喚程暉和：何為不見迎耶？連聲不已。田人告曰：和久死矣，無由迎矣。安曰：斯乃浪語，吾不信也。尋至其村，厲聲大喚。和遂動身，傍親乃割所纏繩令斷。安入其庭，又大喚之。和即忽起，匍匐就安。安令屏除棺器，覆一竹筌，以當佛坐。令和繞旋，尋服如故。更壽二十年。後遇重病，來投乞救。安曰：放爾游蕩，非吾知也。便遂命終。時安風聲搖逸，道俗榮荷。其側眾也，皆來請謁。興建福會，多有通感。故於昆明池東北白村有老母，病臥失瘖，百有餘日。指揮男女，思見安形。會其母意，請來至宅。病母既見，不覺下迎，言問起居，奄同常日，遂失病苦。于時聲名更振。村聚齊集，欲設大齋。大萬村中有田遺生者，家途壁立，而有四女。妻著弊布，至膝而已。四女赤露，逈無覆身。大女名華嚴，年已二十，唯有麁布二尺，擬充布施。安引村眾，次至其門，愍斯貧苦，遂度不入。大女思念：由我貧煎，不及福會。今又不修，當來何救！周遍求物，間無一物。仰面悲號，遂見屋甍一把亂穈穰，用塞明孔。挽取抖擻，得穀十粒，揉以成米，并將前布，擬用隨喜。身既無衣，待至夜暗，匍匐而行，趣齋供所。以前施物，遙擲眾中。十餘粒米，別奉炊飯。因發願曰：女人窮困，由昔種慳業，今得貧報，困苦如是。今竭貧行施，用希來報。作此願已，以此十粒黃米，投飯甑中。必若至誠，貧業盡者，當願所炊之飯，變成黃色。如無所感，命也奈何！作此誓已，掩淚而返。於是甑中五石米飯，並成黃色。大眾驚嗟，未知所以。周尋緣搆，乃云：是用田遺生女之願力也。齋會齊率，獲粟十斛，尋濟之。安辦法衣，仍度華嚴，送入京寺。爾後聲名重振，弘悟難述。安居處雖隱，每行慈救，年常二社，血祀者多。周行救贖，勸修法義，不殺生邑，其數不少。嘗於龕側村社，縛猪三頭，將加烹宰。安聞往贖，社人恐不得殺，增價索錢十千。安曰：貧道見有三千，已加本價十倍，可以相與。眾各不同，更相忿競。忽有小兒，羊皮裹腹，來至社會，助安贖猪。既見諍競，因從乞酒，行飲行舞，焜煌旋轉。合社老少，眼並失明。須臾自隱，不知所在。安即引刀自割髀肉曰：此彼俱肉耳。猪食糞穢，爾尚噉之，況人食米，理是貴也！社人聞見，一時同放。猪既得脫，繞安三匝，以鼻𧌮觸，若有愛敬。故使効之南西五十里內雞猪絕嗣，乃至于今。其感發慈善，皆此類也。性多誠信，樂讀華嚴。一鉢三衣，累紀彌勵。開皇八年，頻勅入京，為皇儲門師。長公主營建靜法，復延住寺。名雖帝宇，常寢巖阿。以大業五年十一月五日終于靜法禪院，春秋八十矣。
隋東都寶楊道場釋法安，姓彭，安定鶉孤人。少出家，在太白山九隴精舍，慕禪為業。麁食弊衣，卒于終老。到開皇中，來至江都，令通晉王。門人以其形質矬陋，言笑輕舉，並不為通。日別門首，喻遣不去。試偽通之，王聞召入，相見如舊，便住慧日。王所游履，必齎隨從。及駕幸泰山，時遇渴乏，四顧惟巖，無由致水。安以刀刺石，引水崩注，用給帝王。時大嗟之，問：何力致爾？答：王力使爾。乃從王入磧，達于泥海中，應遭變怪，皆預避之，得無損敗。後往泰山神通寺，僧來請檀越，安為達之。王乃手書寺壁，為弘護也。初與王入谷，安見一僧著弊衣，乘白驢而來。王問：何人？安曰：斯朗公也。即創造神通，故來迎引。及至寺中，又見一神，狀其偉大，在講堂上，手憑鴟吻，下觀人眾。王又問之，答曰：此太白山神從王者也。爾後諸奇，不可廣錄。至大業之始，帝彌重之，威攝王公，見皆屈膝。常侍三衛，奉之若神。又往名山，召諸隱逸，郭智辯、釋志公、鐙公、杯度，一時總萃慧日道場，有道藝者二千餘人。四事供給，齎安為首。又於東都為立寶楊道場，唯安一眾，居中樹業。至十一年春，四方多難，無疾而終，春秋九十有八。初將終前，告帝曰：安亡後百日火起，出於宮內，彌須慎之。及至寒食，油沸上焚，夜中門閉，三院宮人一時火死。帝時不以為怪，送柩太白，資俸官給。然安德潛於內，外同諸侶。眠不施枕，頸無委曲，延頸床前，口出流涎，每有升餘。將呈所表，各獲靈徵。
隋蔣州大歸善寺釋慧偘，姓楊，晉陵曲阿人也。靈通幽顯，世莫識之。而翹敬尊像，事同真佛。每見立像，不敢輒坐，勸人造像，唯作坐者。道行遇厄，沒命救之。後往嶺南，歸心真諦，專釋禪法，大有深悟。末住栖霞，安志虛靜，往還自任，不拘山世。時往楊都偲法師所。偲素知道行，異禮接之。將還山寺，請見神力。偘云：許復何難。即從窓中出臂，長數十丈，解齊熙寺佛殿上額。將還房中，語偲云：世人無遠識，見多驚異，故吾所不為耳。以大業元年終於蔣州大歸善寺，春秋八十有二。初偘終日，以三衣襆遙擲堂中，自云：三衣還眾僧，吾今死去，徒眾好住。便還房內。大眾驚起追之，乃見房中白骨一具，跏坐床上。就而撼之，鏘然不散。
唐西京化度寺釋轉明，俗姓鹿氏，未詳何許人。形服僧儀，貌質恢偉，容止淡然，色無喜慍。以隋大業八年無何而來，居住雒邑。告有賊起，及至覆檢，宗緒莫從。帝時惑之，未能加罪，權令收禁，初不測其然。至來年六月，果逢梟感作逆，驅逼凶醜，充斥東都，誅戮極甚。力委其言，下勅放之。而明雖被拘散，情計如常，與諸言議，曾無所及。會帝往江都，行達偃師，時獄中死囚，數有五十，剋時斬決。明日：吾當放此死厄。即往獄所，假為餉遺，面見諸囚，告曰：明日車駕當從此過，爾等一時大呼云：有賊至。若問所由，云吾所委，當免死矣。及至期會，便如所告，勅乃總放諸囚。然收明入禁，便大笑而受，都無憂懼。于時四方草竊，人不聊生，如明言矣。大業末歲，猶被拘縶，越王踐祚，方蒙釋放。雖往還自在，而常居乾陽門內別院供擬。恐其潛逸，密遣三衛，私防護之。及皇唐泰建議，軍國謀猷，常預帷幄，籌計利害。偽鄭世充倍加信奉，守衛嚴設，又兼常度。至開明二年，即當唐武德三年也，明從雒宮安然而出。周圍五重，初不見迹。審偽都之將敗，故西達京師。太武皇帝夙奉音問，深知神異，特隆禮敬，勅住化度寺。數引禁中，具陳徵應，及後事會，咸同契合。以其年八月，忽然不見，衣資什物，儼在房中。尋下追徵，遍國周訪，了無所獲。有所諮學者，常以平等一法，志而奉之。然記者道俗過未苦樂等報，皆有靈驗。行至總持，顧僧眾曰：此寺不久當有血流，宜共慎之。恰都師法該等私度世充兒孫，尋被收錄，戮之都市。方悔前失，追不可及。
唐安州沙門賈逸，不知何人。隋仁壽初，游于安陸。言戲出沒，有逾符讖。形服改變，游陟不定，或緇或素，分身諸縣。及至推驗，方敬其德。行迹不輕，為無識所恥。有方等寺沙門慧暠，學行通博，因行過之，以紙五十張施云：法師由此得解耳。初不測其所因。後有諍起，暠被引禁，官司責問，列辯而答，紙盡事了，如符本契。徵應所合，例皆如此。末至一家云：承卿有女，欲為婚媾。此家初許，因往市肆，倡令告乞云：某家與我婦，須得禮贈。廣索錢米，剋日成婚。數往彼門，揚聲陳倡。女家羞恥，遂密殺之，埋屍糞下。經停三日，行游市上，逢人說言被殺之事。大業五年，天下清晏，逸與諸群小戲水側，或騎橋檻，手把弄之云：抑羊頭，捩羊頭。眾人倚看，笑其所作。及至江都楊家禍亂，咸契前言。不知所終。
唐癰州義善寺釋法順，俗姓杜氏，癰州萬年縣人。稟性柔和。志存儉約。京室東阜地號馬頭。空崖岸重邃堪為靈窟。有因聖寺僧珍禪師。本是順受業師。珍草創伊基，勸俗修理，端坐指揮，示其儀則。忽感一犬，不知何來，白足身黃，自然馴擾，徑入窟內，口銜土出。須臾往返，勞而不倦。食則同僧，過中不飲。既有斯異，四遠響歸，乃以聞上。隋高重之，日賜米三升，因供常限。乃至龕成，無為而死。今所謂因聖寺是也。順時躬覩其事，更倍歸依，力助締搆。勸民設會，供限五日，臨時倍來，供主懼少，順曰：莫遮。通給千人，供足猶有餘剩。常有張河江、張弘暢，家畜牛馬，性本弊惡，人皆患之，賣無取者。順語慈善，如有聞從。自後調善，更無觝齩。又每年夏中，引眾驪山栖靜。地多蟲蟻，無因種菜。順恐有損，就地指示，令蟲移徙。不久往示，恰無蟲矣。又順患腫，膿潰流泆。有敬𠲿之，或以帛拭，尋即除愈。餘膿發香氣，氳難比。拭帛猶在，香氣不歇。又有三原縣人田薩埵者，生來患聾，兼有張蘇等亦患瘂。順聞命來，與共言議，遂如好人，永即痊復。又有武功縣僧為毒龍所魅，眾以投之。順端拱對坐，毒遂陰託病僧曰：禪師既來，義無久住。極相勞嬈，尋即釋放。但有障癘魔邪所惱者，歸順皆愈。不施呪術，福力如是。其不測者謂有陰德所加，故使感靈偏敬。致言所教，多抑浮詞，顯直正理，敦實為懷。見有樹神廟室，多即焚除。汎愛道俗，貴賤皆投；讚毀兩途，開匈莫二。似如不知，翻作餘語。因行南野，將度黃渠，其水汎漲，無人敢度。岸復峻滑，雖登還墮。水忽斷流，如行陸地。及順上岸，水尋還溢。門徒目覩，不測其然。所感幽通，事多非一。財帛靡悋，通用無主。但服麁弊，卒無兼副。朝野知委，聞徹皇帝。引入內宮，崇敬致禮，合宮歸仰，請受戒法。以貞觀十四年都無疾苦，告累門徒：生來行法，令後承用。言訖如常，跏趺坐卒。終於南郊義善寺，春秋八十有四。臨終忽有雙鳥投房，悲哀驚切。因即坐送于樊川之北原，鑿穴處之。京邑道俗，同嗟制服。人馬亘野，悲號慟地。肉色不變，經月逾鮮，安坐三周，枯骸不散。自終至今，常有異香，流注屍所，往者同聞。學侶門徒，恐有外侵，乃藏龕內，不懼外竊。四眾良辰，赴供彌滿。
唐兗州鄒縣人姓張，忘字。曾任縣尉。貞觀十六年，欲詣京赴選，途經太山，因而謁廟祈福，廟中府君及夫人并諸子等皆現形像。張時遍禮拜訖，至於第四子傍，見其儀容秀美。同行五人，張獨祝曰：但得四郎交游，詩賦舉酒，一生分畢，何用仕䆠。及行數里，忽有數十騎馬，揮鞭而至。從者云：是四郎。四郎曰：向見兄垂殷，故來仰謁。因而言曰：承兄欲選，然今歲不合得官。復恐前途將有災難，不復須去也。張不從之，執別而去。行經一百餘里，張及同伴夜行，被賊劫掠，裝具並盡。張遂祝曰：四郎豈不相助！有頃，四郎車騎畢至，驚嗟良久，即令左右追捕其賊，顛仆迷惑，却來本所。四郎命人決杖數十，其賊䏶膊皆爛。已而別去。四郎指一大樹：兄還之日，於此相呼也。是年，張果不得官而歸。至本期處，大呼四郎。俄而即至，乃引張云：相隨過宅。即有飛樓綺觀，架逈陵虛，雉堞參差，非常壯麗。侍衛峻峙，同王者所居。張既入中，無何四郡即云：須參府君，始可安坐。乃引張入，經十餘重門，趍走而進。至大堂下謁拜，而見府君，非常偉絕。張時戰懼，不敢仰視判官。判事似用朱書，字皆大。府君命侍宣曰：汝乃能與我兒交游，深為善道。宜停一二日醼聚，隨便好去。即令引出，至一別館，盛設珍羞，海陸畢備，絲竹奏樂，歌吹盈耳。即與四郎同室而寢，已經一宿。張至明旦，因而游戲庭序，裵回往來。遂窺一院，正見其妻於眾官人前著枷而立。張還堂中，意甚不悅。四郎怪問其故，張具言之。四郎大驚云：不知嫂來此也！即自往造諸司法所。其類乃有數十人，見四郎來，咸走下階，重足而立。以手招一司法近前，具言此事。司法報曰：不敢違命，然須白錄事知。遂召錄事。錄事許諾云：仍須夾此案於眾案之中，方便同判，始可得耳。司法乃斷云：此婦女勘別案內，嘗有寫經持齋功德，不合即死。遂放令歸。張與四郎洟泣而別。立之仍囑張云：唯作功德，可以益壽。張乘本馬，其妻從四郎借馬，與妻同歸。妻雖精魂，事同平素。行欲至家，去舍可百步許，忽不見。張大怖懼。走至家中，即逢男女號哭，又知已殯。張即呼兒女，急往發之。開棺見妻，忽起即坐，囅然笑曰：為憶男女，勿怪先行。於是已死經六七日而蘇也。兗州土人說之云爾。
述征記曰：桓沖為江州刺史，遣人周行廬山，冀覩靈異。既陟崇巘，有一湖匝生桑樹，有群白鵠。湖中有敗艑赤鱗魚。使者渴極，欲往飲水。赤鱗魚張鬐向之，使者不敢飲。
神異經曰：北方荒外有湖方千里，平滿無高下。有魚長七八尺，形狀如鱧而目赤。晝在湖中，夜化為人。刺之不入，煮之不死。以烏梅二七煮之即熟，食之可以愈邪病。
臨海記曰：郡東北二十五里任曾逸家有一石井，自然天成，非人功所造。井深四丈，常有涌泉。大水不溢，大旱不竭。夏絕香冷，冬至甜溫。長老相傳云：昔有採村人臨谿洗器，流失酒杯，後出於井中。
地鏡圖曰：夫寶物在城郭丘牆之中，樹木為之變。視柯偏有折枯，是其候也。視折枯所向，寶在其方。凡有金寶，常變作積蛇。見此輩便脫隻履若屣以擲之，若溺之即得。凡藏寶忘不知處，以大銅槃盛水，著所疑地行照之，見人影者，物在下也。
地鏡圖曰：視屋上瓦獨無霜，其下有寶藏。
晏子春秋曰：和氏之璧，井里之朴耳。良工修之，則為存國之寶。
述異記曰：南康雩都縣沿江西出，去縣三里名夢口。有穴狀如石室，舊傳常有神鷄，色如好金，出此穴中。奮翼迴翔，長鳴響徹，見之輒飛入穴中。因號此石為金鷄石。昔有人耕此山側，望見鷄出游戲。有一長人操彈彈之，鷄遙見便飛入穴，彈丸正著穴上。丸徑六尺許，下垂蔽穴，猶有間隙，不復容人。又有人乘船從下流還縣，未至此崖數里，有一人通身黃衣，擔兩籠黃苽，求寄載之。黃衣人乞食，船主與之。食訖，船適至崖下，船主乞瓜，此人不與，仍唾盤上，徑上崖，直入石中。船主初甚忿之，見其入石，始知神異。取向食器視之，見盤上唾，悉是黃金。
吳錄曰：日南北景縣有火鼠，取毛為布，燒之而精，名火浣布。
晉陽秋曰：有司奏依舊調白繐，武帝不許。
搜神記曰：崑崙之墟有炎火之山，山上有鳥獸草木，皆生於炎火之中。故有火浣布，非此山草木之皮，則獸之毛也。魏文帝以為火性酷烈，無含養之氣。著之典論，刊廟門之外。是時西域使人獻火浣布袈裟，於是刊滅此論。
地鏡圖曰：山上有韭，下有金。
博物志曰：妊娠者不可食薑，令兒盈指。
抱朴子曰：山中樹能語者，非樹語也。其精名曰雲陽。山中夜見火光者。皆古枯木所作，勿怪也。山中午日稱仙人者，老樹也。
孫綽子曰：海人與山客辯其方物。海人曰：衡海有魚，額若華山之頂，一吸萬頃之波。山客曰：鄧林有木，圍三萬尋，直上千里，旁蔭數國。有人曰：東極有大人，斬木為策，短不可杖。釣魚為鮮，不足充脯。
玄中記曰：百歲之樹，其汁赤如血。千歲之樹，精為青羊。萬歲之樹，精為牛。
敬尋釋教，肇自漢明。終至皇唐，政流歷代，年將六百。輶軒繼接，備盡觀方。千有餘國，咸歸風化。莫不梯山貢職，望日來王。而前後傳錄，差互不同，事迹罕迷，稱謂多惑。雖霑餘潤，幽旨未圓。夷夏殊音，文義頗備。推究聖蹤，難以致盡。故此土諸僧，各懷欝怏。時有大唐沙門玄奘法師，慨大道之不通，愍釋教之抑泰。故以貞觀三年季春三月，吊影單身，西尋聖迹。從初京邑，漸達沙州，獨陟嶮塞，伊吾高昌，備經危難。時值高昌王麴氏為給貨資，傳送突厥葉護衙所。又被將送雪山以北諸蕃胡國，具觀佛化。又東南出大雪山。昔人云：葱嶺停雪，即是雪山。奘親目覩。過此雪山，即達印度。經由十年後，返從葱嶺南，雪山北，具歷諸國，東歸于闐、婁蘭等，凡經一百五十餘國。備歷艱辛，人里莫比。至貞觀十九年冬初，安達京師。奉詔譯經兼勅令撰出西域行傳一十二卷。至今龍朔三年，翻譯經論，未似奘師游國博聞，翻經最多。依奘師行傳、王玄策傳及西域道俗，任土所宜，非無靈異。勅令文學士等總集詳撰，勒成六十卷，號為西國志，圖畫四十卷，合成一百卷。從于闐國至波斯國已來，大唐總置都督府及州縣折衝府，合三百七十八所。九所是都督府，八十所是州，一百三十三所是縣，一百四十七所是折衝府。四洲所宜，人物別異者，並蕳配諸篇，非此所明。今之所錄者，直取佛法聖迹住持，別成一卷。餘之不盡者，具存大本。冀後殷鑒，知有廣略矣。
西域傳云：奘師發迹長安，既漸至高昌，得蒙厚禮。從高昌給乘，傳送至瞿薩旦那國東境，即漢史所謂于闐國也。彼土自謂于遁國也。東二百餘里有嫓摩城，中有栴檀立像，高二丈餘，極多靈異光明。疾者隨痛以金薄帖像上，痛便即愈。其像本在憍賞彌國，是鄔陀衍那王所造，陵空至此國北曷勞落迦城。有異羅漢，每往禮之。王初不信，以沙土坌。羅漢乃告敬信者曰：却後七日，沙土滿城。後二日乃雨寶滿街，至七日夜果雨土填，略無遺人。其先告者預作地穴，從孔而出。時王都城西百六十里路中大磧，唯有鼠壤，形大如蝟，毛金銀色。昔匃奴來寇，王祈鼠靈，乃夜齧人馬，兵箭斷壞，自然走退。都城西五里許寺有浮圖，高百餘尺，多現光相。王感舍利數百粒。羅漢以右手舉浮圖，安之函內，乃下之，無傾動也。都城西南十餘里有瞿室綾伽山，此云牛角山，有寺像，現光明，佛曾游此，為天人說法。山巖石室有一羅漢，入滅心定，待彌勒佛。其國南界接東女國。
又從國城西越山谷，行八百餘里，至斫句迦國，即是涅槃處也。國南有山，立多羅塔，松泉流茂，石室深淨。有三羅漢現入滅定，鬚髮稍長，僧常𩮜之。其五印度僧有證果者，多止此室。又從國西北上大沙嶺，度徙多河，行五百里，至佉沙國。其俗生子，押頭匾遞。從此南行五百里，至烏鎩國。都城西二百餘里，至大山嶺上有塔。數百年前，山崖自崩，中有比丘，冥目而坐，形甚偉大，鬚髮下垂，覆于肩面。國王以蘇灌之，擊揵椎。比丘高視曰：我師迦葉波佛在耶？答曰：無。今始聞已入涅槃。又問：釋迦佛出世耶？告曰：已滅度矣。即昇空化火焚身。
又西南逾大葱嶺八百餘里，至朅盤陀國。其國東南有大石室，二口各一羅漢入滅定，已經七百歲。其鬚髮長，年別為𩮜。又越三國行四千餘里，至達摩鐵悉帝國。國都城寺內有石像，上懸金銅圓蓋，眾寶飾之。人有旋繞，蓋亦隨轉，人止便止。四周石壁，莫測其然，有說聖力使之然也。
自高昌至於鐵門，凡經一十六國，人物優劣，奉信淳疏，具諸圖傳。其鐵門者，即是漢之西屏。鐵門之關，見漢門扉，一竪一臥。外鐵裹木加懸諸鈴。必掩此關，寔惟天固。南出斯門千餘里，東據葱嶺，西接波斯，南大雪山，北據鐵門。縛芻大河，中境西流，即經所謂博叉河。其境自分為二十國，不可具列名字。各有君長，信重佛教。僧以十二月十六日安居，坐其春分，以其溫熱雨多故也。又順北下，從呾蜜國越十三國，至喝縛國。土地華博，時俗號為小王舍城，國近葉護南衙也。王都城外西南寺中有佛澡罐，可容升許，雜色炫曜，金石難名。又有佛牙長寸餘，廣八九分，色黃白而光淨。兼有佛掃箒，用迦奢草，長二尺餘，圍可七寸，雜寶飾柄。三物齋日，法俗所感，放大光明。王城西北五十餘里，有提謂城。王城正北四十餘里，有波利城。各有浮圖，高三丈許，各表靈迹，即釋迦初成道時，元獻蜜麨長者本邑之髮爪塔也。又有佛僧伽胝，欝多羅僧，僧脚崎，又覆鉢，竪錫杖，次第立塔。
又度兩國，東南入大雪山，至梵衍那國。度大雪山東寺，有佛齒及劫初獨覺齒，長五寸，廣四寸。又有金輪王齒，長三寸，廣二寸。又有商諾迦縛婆大阿羅漢鐵鉢，可受九升。并九條僧伽𦙆，絳赤色，設諾草皮之所績成。以其先世於解夏日持此草施僧，由此福方所被，五百世來於中陰身生常服之。從胎俱出，逐身而長。阿難當度時變為法服。受具已後，又變為九條。其齒鉢等並用金緘之。羅漢從證滅定，入邊際智，以願力故，留袈裟。待遺法盡，方乃變壞。今已有少損，信有徵矣。又東入雪山，逾黑嶺，至迦卑試國，奉信彌勝。王常歲造丈八銀像，自修供之。王城東三里北山下有大寺，佛院東門南大神王像右足下有大寶藏。近有外王逐僧，欲掘取，其神冠中鸚䳇鳥像，奮羽鳴呼地動，王軍皆仆，起謝而歸。寺北嶺上有數石室，亦多藏寶。欲私開者，即有藥叉變為師子蛇蟲，來震怒之。室西三里大嶺上，有觀自在像。誠願者像示妙身，安言行者。城東南四十餘里曷邏怙羅寺，大臣所造，以名目之。浮圖高百餘尺。昔臣夜夢令造浮圖，從王請舍利也。及旦至宮，有人持舍利瓶。臣留舍利，令人先入。乃持瓶登塔，覆鉢自開，安舍利訖。王使追之，石已合矣。齋日放光，流出黑油。夜聞音樂。王都城西北二百餘里大雪山頂有龍池，山下為龍立寺，塔中有佛骨肉舍利升餘。有時煙起，或如火猛焰，漸滅之時，方見舍利，狀如白珠，繞柱入雲，還下塔中。城西北大河南岸古王寺中，有佛弱齡齓齒，長一寸餘。又此東南往古王寺，有佛頂骨一片，廣二寸餘，色黃白，髮孔分明。至大唐龍朔元年春初，使人王玄策從西國將來，今現宮內供養。又此寺有佛髮青色，螺旋右縈，引長尺餘，卷可寸許。又西南古王妃寺金銅浮圖，高百餘尺。舍利升餘，每十五日夜，旋光繞盤，曉入塔中。城西南北羅婆路山頂，盤石上有塔，高百餘尺，舍利升餘。山北巖泉，是佛受山神飯已，漱口嚼楊枝因生，今為茂林，寺號楊枝。又從龍池東行六百餘里，越雪山，度黑嶺，至北印度界。已前並是胡國，制服威義，不參大夏，名為邊國蔑戾車。至此，方合中道。又東行至濫波國，即是印度之北境。
言印度者，即是天竺之正名。亦名申毒、賢豆，此並訛號。北背雪山，三垂大海。地形南狹，如月上弦。川平廣衍，周萬九千里。七十餘國，依一王命。又東行百餘里，逾大嶺大河，至那伽羅曷國，屬北印度，名華氏城。城東二里有石塔，高三百尺。編石特起，雕鏤非常。此即昔時值然燈佛授記，敷鹿皮衣，髮布掩泥之地，經劫猶存。此無憂王建此石塔。每於齋日，天輒雨華。又城內大塔故基，舊有佛齒別塔，高三丈餘。云從空而來，既非人工，寔多靈異。城西南十餘里有塔，是佛自中印度陵空來降迹處。次東有塔，是昔值然燈佛買華處。又城東二十餘里小石嶺上有塔，高二百餘尺。東岸石壁大洞穴，是龍王所居。昔佛於此化龍留影，煥若真形。至誠請者，乃暫明現。窟外方石有佛足迹，輪相發光。窟西北隅塔者，佛經行處。又側有髮爪塔。窟西石上有濯袈裟文。又城東三十餘里有醯羅城，中有重閣，上安佛頂骨，周尺二寸，其色黃白，髮孔分明。欲知善惡，用香泥印之，反觀香泥，隨心而現。又有佛髑髏，狀如荷葉，色同頂骨。有佛眼精，大如柰許，清白映徹。並用七寶，盛前三迹。又以寶函，盛而緘封。有佛大衣，細㲲黃色，置寶函中，微有壞相。有佛錫杖，白鐵作環，栴檀為笴，寶銅盛之。斯五聖迹，王令五淨行者執持掌護。有須見者，稅一金錢，請印稅五，科寶乃重，觀禮彌繁。閣西北有小塔，而多靈異。人以手觸基上，塔鈴便大震動。又東南山谷行五百里，至健陀邏國，屬北印度。有大論師，如脇尊者造毘婆沙處。又有菩薩捨千眼處。又有佛化鬼子母處。又有商莫迦菩薩被王射處。又有彈多落迦山，嶺上是蘇達拏棲隱之所。婆羅門捶男女處，流血塗地，今現草木皆同絳色。巖間石室，妃習定處。又有獨角大仙為女亂處。
又此城北越山，行六百餘里，至烏仗那國，此北印度之正國也。王都城東五里有大塔，多有瑞。佛昔作忍仙，為羯利王支解之處。又有方石上佛足迹相，放光照寺，為天說本生處。又有佛昔聞法，折骨寫經處。又有昔尸毘迦王割身代鴿處。又有佛昔為慈力王刺血飲五藥叉處。又大寺中有刻木梅咀麗耶菩薩像，金色晃朗，高百餘尺，是末田底迦阿羅漢所造。羅漢以通力引匠，昇覩史多天，三返觀相，乃成其好。大有靈相，不可具述。
又隔一國，度河至呾叉始羅國，屬北印度。王都城西北七十里，有兩山間，塔高百餘尺。佛昔記慈氏興世四大藏者，此地出一。又城北十二里有月光王塔，於齋日常放神光，仙華天樂。近有癩者，於塔禮懺，除穢塗香，不久便愈，身又香潔。即是昔佛為戰達羅鉢刺婆王以頭施處，凡經千施。又有伊羅鉢龍王所經之池。月光抉目之地，育王摽塔，舉高十丈。又有薩埵王子捨身飤虎處，以竹自刺血㗖獸處，地及草木，今猶絳色。又有佛化藥叉不食肉處。
又隔二國，東南登山，乘鐵橋，千餘里，至迦濕彌羅國，屬北印度。國內有四浮圖，各有舍利一升餘。佛滅度後第四百年，有脇尊者，年八十方出家，證無學果。將五百羅漢，來此造鄔波弟鑠，釋素呾纜藏。次造毘柰耶毘婆沙論，次造阿毘達磨論。此三論各有十萬頌，凡有六百六十萬言，備釋三藏。兼有佛牙，長寸半，色黃白，齋日便放光。又有觀自在菩薩立像，有願見者，斷食便覩。
又隔三國，東行至那僕底國，屬北印度。都城東南五百餘里，至暗林寺，周二十餘里。佛舍利塔數百千區，并石室等。有賢劫千佛，立此說法。釋迦滅後，第三百年，迦多衍那於此造大智論。寺塔高二十餘丈，有四佛行坐迹處。
又隔四國，東行至𥞊莵羅國，屬中印度。王都城內有三塔，四佛遺迹甚多。及舍利子、沒特伽羅子、滿慈子、優波釐、阿難陀、羅怙羅、曼殊室利等諸塔。每三長月、六齋日，諸僧尼集，供養諸塔。有阿毘達摩眾供養舍利遺塔，有習定眾供養目連塔，有誦經眾供養滿慈塔，有毘奈耶眾供養憂波釐塔，有尼眾供養阿難塔，有未具眾供養羅怙羅塔，有大眾供養諸菩薩塔。城東六里有山崖寺，是尊者烏波毱多之所造，中有佛指爪塔。寺北有石室，室東南二十餘里有大涸池。池側有塔，佛曾游此，有獼猴持蜜獻佛，令水和遍眾同飲。猴喜，墮坑而死，便生人中。池北林中有四佛行處，大有遺迹。
又隔一國，東化四百餘里，至窣祿勒那國，屬中印度。東境臨殑伽河，北接大山。城東南閻牟那河從國西北山中出，中境而流。都城東臨閻牟河。河西大寺東門外塔，佛曾於此說法度人。其側有佛髮爪塔。閻牟河東八百餘里至殑伽源，廣三四里，東南入海，廣十餘里。水色滄浪，味甘砂細，隨水而流。俗謂福水，有沐除罪。或有輕命自沈，乞願生天受樂，剋有靈感。
又隔六國，於此東南行，至劫比他國，屬中印度。中有天祠十所，同事大自在天。皆作天像，其狀人根，形甚長偉。俗人不以為惡，謂諸眾生從天根生也。王都城東二十餘里大寺側大垣內有天帝釋為佛造三道寶階，中皆附黃金，左以水精，右用白銀，南北而列，東面下地。是佛從逝多林昇天，至善法堂為母三月說法下降處。百年已前，階尚猶在，今並沒盡。後王倣之，猶高七十餘尺，上起精舍。石側有柱，光潤映現。隨其罪福，影出柱中，育王所造。階側有浮圖，四佛行坐迹處。又有佛澡浴處，立塔。其所有佛入室精舍。又其側佛經行石基，長五十步，高七尺。足可覆處，皆有蓮華文。又基左右小塔，梵王所造。次前是蓮華尼化為輪王先見佛處。佛告尼曰：非汝先也。有蘇部底宴坐石室，知諸法空，此先見吾法身也。
又從此北行二百里，至羯若鞠闍國，是中印度曲女城也。都城西近殑伽河，長二十餘里，廣四五里，即統五印度之都王也。王前尸羅逸多吠奢姓。初欲登位，於殑伽岸，有觀自在像，乃請，告曰：汝本此林蘭若比丘。金耳月王既滅佛法，王當重興。愍物在懷，方王五境。慎勿昇師子座及稱大王號也。王乃共童子王平殄外道月王徒眾。又約嚴令有噉肉者當截舌，殺生者當斬手。乃與寡妹共知國事。於殑伽側建千餘浮圖，各高百餘尺。二十年來，五年一會，傾及府藏，拯濟群有。唯留兵器，用備不虞。初作會日，集諸國僧，三七日中，四事供養，令相論議。若戒行貞固，道德優洽者，昇師子座，王便受戒。清淨無學，示有崇仰。穢行彰露者，驅出國界。城西北育王所造，昔佛於此七日說法。其側有髮爪塔，四佛行坐迹。又南臨殑伽。寺有佛牙，長寸半，光色變改，寶函盛之。遠近瞻者，日有百千。守者煩擾，重稅金寶，而樂禮者不辭重貨。齋日便出，置高座上，散華雖積，牙齒不沒。
又城東南百餘里有塔，佛曾七日說法處。中有舍利，時放光明。其側有佛行坐迹。寺北四里臨殑伽河，有塔，佛曾七日說法，五百餓鬼解悟生天。其側又有髮爪塔，次側又有四佛行坐迹。又至阿輸陀國，屬中印度。都城北五里，殑伽河岸大寺中塔，佛為天人三月於此說法。有四佛行坐迹。次西五里有佛髮爪塔。城西南五里，大菴沒羅林中故寺，是阿僧伽菩薩夜昇天宮，於彌勒所受瑜伽莊嚴大乘經論及中邊論等，晝下為眾說之。林西北百餘步有佛髮爪塔。城東南臨殑伽有塔，佛曾三月說法處。有髮爪青石塔，有四佛行坐迹。
又隔二國，東南行至鉢羅伽耶國，屬中印度。王城西南臨閻牟河曲，中有塔，佛曾於此降外道處。有髮爪塔，經行迹處。又有提婆菩薩作廣百論處。城中有天祠，堂前大樹，枝葉蒙密。有食人鬼，依之左右，遺骸為𧂐，人至祠中，無不輕命，上樹投下，為鬼所誘。城東兩河間交，廣十餘里，土地平豐，細沙彌布。古今王豪諸貴，諸有捨施，莫不止焉，號為大施場。戒日大王亦修此業。場東合流口，日數人自溺而死，彼俗名為生天所也。有欲行此法者，於七日中絕粒，自沈中流，遠近相趣。乃至山猨野獸群麁等，亦游水濱絕食沈死。當戒日王行施之時，有二獼猴，雌為狗殺，雄者負屍擲此河中，雄者又自餓，累日而死。
又從此西南大林野行五百餘里，至憍賞彌國，屬中印度。王城內故宮大精舍，高六十尺，刻檀佛像，上懸石蓋，即鄔陀衍那王之所造也。靈光間起。諸王以力欲舉，終莫之移。昔佛為母上天說法，王請目連神力接上，就天摸相。及佛下天，像便起迎。佛慰喻曰：方為佛事。舍東百餘步四佛行坐迹。佛浴室井，今猶充汲。城內東南隅有具史羅長者宅。有佛精舍，髮爪塔，有四佛行坐迹。城西九里石室，有佛降毒龍處。側有大塔，高二十餘丈。有佛經行迹，及有髮爪塔。病求多愈。又有釋迦遺法滅盡，在此國中，貴賤入境，自然感傷窟。東北行七百里，度殑伽北岸，至迦奢布羅城，是護法菩薩伏外道處。佛曾於此六月說法，有佛經行迹及有髮爪塔。
又從此北行一百八十里，至鞞索迦國，屬中印度。王城南有寺塔，高二十餘丈。佛曾於此六年說法。其側有奇樹，高七十尺，春冬不改。是佛淨齒，木棄而茂生。諸邪外道競欲殘伐，尋生如故，罰者受殃。側有四佛行坐迹，并有髮爪塔。基角相連，林池交影。
又從此東北五百里，至室羅伐悉底國，屬中印度，都城荒毀。故殿東基上有小塔，是鉢羅犀那恃多王、比丘尼造精舍處。次東塔是蘇達多之故宅也。側有大塔，是鴦窶利摩羅耶捨處。城南六里許有逝多林，是給孤園，太子所造寺也。今荒廢之，尚有石柱，高七十餘尺，育王造之，甎室一存，餘並湮滅。室中有為母說法金像。東北有佛洗病僧塔。西北有目連舉身子衣塔。不遠有井塔，佛所汲用。又有舍利弗與佛經行道說法處。並有表塔，靈樂異香，常降其所。又有外道殺女以陰謗佛，立塔表處。寺東百餘步大深坑，是調達置毒害佛生身陷處。又南有大坑，是瞿伽離比丘毀佛，生身陷處。又南八百步大深坑，是戰遮婆羅門女毀謗佛，生身陷處。此三大坑皆深洞達無底，縱有洪雨大注，終無停偃。寺東七十步有精舍，名曰影覆，高六十尺。中有東面坐像，與外道論處。次東天祠，量同精舍。初日影西，不蔽佛舍，晚日蔭東，遂覆天祠。又東四里大涸池，是毘盧釋迦王陷入地處，後人立記之。又有身子初造寺時與外道捔處，亦立塔記。寺西北四里有得眼林，中有佛經行迹塔。其緣勝軍王抉五百賊眼，聞佛慈力，一時平復，捨杖遂生。城西北六十里故城，是人壽二萬歲時，迦葉波佛本生處。其北即是此佛全身舍利之所，育王造塔表記之處。
又東南行五百里至劫比羅伐窣堵國，屬中印度。故城無人住，城內正殿基上精舍中作王像。其側是摩訶摩耶夫人寢殿，基上精舍作夫人像。其側精舍中作菩薩像。神降之相，彼執不同。上座部云：當唐國五月十五日。諸部又云：當此五月八日。此蓋見聞之異耳。城南有塔，是太子捔力擲象越城墮地為大坑處。其側有精舍，作太子像及受業處。其傍有精舍，是妃寢處，作耶輸陀羅并羅怙羅像。別本云：太子初夜開城北門出去。又城東南隅精舍中，作太子乘白馬陵空踰城處。四城門各有精舍，作老病死沙門像。城南四里尼拘盧林塔，佛得道與天人說法之所。城南五十里，故城中塔，是人壽六萬歲迦羅迦村馱佛本生城。城東南塔，即此佛遺身處。無憂王於前建立石柱，高三丈。又東北三十餘里，故城中塔，是人壽四萬歲時，迦諾迦牟尼佛本生城。城東北塔，即此佛遺身處，無憂王為建立石柱銘記之，高二丈餘。城東北四十餘里有太子生樹下塔。大城西北數百千塔，是誅釋子塔。有四釋子拒王軍眾，瑠璃王退，城人不受，被罰出境，至今不絕。城南尼拘律樹塔，是佛初來見父王處。城南門外塔，是太子兄弟捔射處。東南三十餘里，是太子射矢沒地，因涌泉流，俗傳箭泉，病飲多愈，或持泥附額，隨苦皆愈。又東北九十里臘伐尼林釋種浴池，華水相映。其北二十五步有無意華樹，今已枯瘁，佛本誕處。有說云：當此三月八日者。上座部云：當此三月十五日者。次東有塔，二龍浴太子處。佛初生已，不扶而行，四方各七步，所蹈二處，出大蓮華。既右脇生，天帝衣接，四王捧之，置金几上。凡施四塔，并立石柱表之。傍有小河，東南而流，俗號油河。是太子產已，天化此池，光潤令沐，以除風虛。今變水河，尚膩如油。又從此東行二百餘里荒林中，至藍摩國，屬中印度。都城空。城東南有佛塔，減百尺，昔初八分之一分舍利也，靈光時起。其側有清池，龍變為蛇，出繞其塔，有野象採華以散之。無憂王欲開，龍護不許。又東大林百餘里大塔，是太子至此解寶衣中末尼珠，付闡鐸迦還父王處。又東有贍部樹，枯株尚在。有小塔是太子以餘衣易麁布處。其側塔者，𩮜髮處，年自不定，或云十九、二十九者。又東南行百九十里，尼拘陀林塔，高三丈，是昔人於佛梵地收餘灰炭，於此起塔，病者祈愈。亦有四佛行坐迹，塔高百餘尺，左右數百小塔。
又從此東北大林疏嶮，行五百里，至拘尸那揭羅國，屬中印度。城荒人少。城內東北角塔，是純陀故宅，其井猶美，營供所穿。城西北四里，度阿恃多伐底河。近西岸娑羅林，兩林中間相去數十步，中有四樹特高。作大甎精舍，中造佛涅槃像，北首而臥，傍高二百餘尺。前有石柱，記佛滅相。有云：當此土三月十五日者。說有部云：當此九月八日。諸部異議云。至今龍朔三年，則經一千二百年，此依菩提寺石柱記也。或云一千三百年，或云一千五百年，或云始過九百未滿千者。其精舍側有佛昔為雉王救火及鹿救生，各立一塔。次西塔者，是蘇跋陀羅滅證處。次有一塔，是執金剛神躄地處。次側一塔，是停棺七日處。次側一塔，是阿泥樓陀上天告母降來哭佛處。城北度尼連禪那河三百步塔者，是佛涅疊般那處。地今黃黑，土雜灰炭。有祈感者，剋獲舍利。次側一塔，佛為大迦葉波現雙足處。次有一塔，前立石柱，刻記八國分舍利事。
又從此西南大林行五百里，至婆羅痆廝國，屬中印度。都城西臨殑伽河，城居人滿。城東北有婆羅痆斯河，東北十餘里是鹿野寺。又西南塔，高百餘尺，前有石柱，高七十餘尺。洞徹清淨，誠感像現，隨其善惡。即成道已，初轉法輪處。其側三塔，即昔三佛行坐處。傍有諸塔，是五百獨覺入滅度處。又側一塔，是慈氏菩薩受記處。又西一塔，是佛過去為護明菩薩、迦葉波佛授今佛成道處。次南有四佛經行處，長五十步，高七尺，青石積成。上作釋迦經行像，形特異，肉髻上鬚，髮頭抽出，神而有徵。寺迹極多，精舍浮圖乃有數百，事難述盡。寺西有清池，周二百步，佛昔盥浴。次西小池，佛甞滌器處。次北小池，佛甞有澣衣處。次之三池，龍止其中，味甘且淨。有慢觸者，金毘羅獸即而害之。次側有方石上有佛袈裟文迹，外道凶人有輕蹈者，池龍輒興風雨害之。次側有浮圖，佛曾作六牙象王，見獵師者被法衣，故拔牙與處。次又一塔，佛昔為象與猴相問大小處。又大林中塔，佛與調達昔為鹿王佛代孕鹿命處。鹿野之號，因此得名。寺西南三里有一塔，是五人迎佛處。又大林東三里有塔，佛昔為兔，與諸獸聚，自知形小，燒身饋之。因感天帝下來讚，故使月輪有兔像現。
又東順殑伽河行三百里，至戰王國。都城人滿。城臨殑伽河。城西北有寺塔，佛舍利一升。昔佛於此七日說法，并四佛行處。河北有佛降鬼塔，半已陷地。又有佛為噉人鬼說法處。又東南度河百餘里塔者，即分舍利瓶及餘舍利，齋日放光。又東北度殑伽河，行百五十餘里，至吠舍釐國，屬中印度。都城頹毀，故基周七十里，少人居住。宮城周五里。宮西北六里有寺塔，是說維摩經處。又東是舍利子證果塔。又東大塔，是王得一分舍利一斛許。無憂王取九升，均造餘塔。後更有王欲開，地震遂止。次南有獼猴為佛穿池，池西群猴持佛鉢上樹取蜜處，池南猴奉佛蜜處，各有塔記。寺東北四里許有塔，是維摩故宅基，尚多靈神。其舍壘甎，傳云積石，即是說法現疾處也。於大唐顯慶年中勅使衛長史王玄策因向印度，過淨名宅，以笏量基，止有十笏，故號方丈之室也。并長者寶積宅，菴羅女宅，佛姨母入滅處，皆立表記。寺北四里有塔，佛將往拘尸，天人送立處。次後一塔，是佛最後觀城邑處。次是菴羅女以園施佛處。其側一塔，是佛三告阿難涅槃處。又側一塔，是千子見父母處，即賢劫千佛也。東故重閣講堂基塔，時放光明，是佛說普門住處。城東南十五里大塔，是七百賢聖重結集處。殑伽河南北岸各有一塔，是阿難陀分身與二國處。
又隔一國，西北行一千五百里入山谷，至尼波羅國，屬北印度。都城東南不遠，有水火林。東一里許，有阿耆波濔水，周二十步，旱澇湛然，不流常沸。家火投之，遍池火起，煙焰數尺。以水灑火，火更增熾。碎土以投，亦即然盡。無問投者，並成灰燼。架釜水上，煮食立熟。賢德傳云：此水中先有金匱，前有國王將人取之，匱已出泥，人象挽之不動。夜神告曰：此是慈氏佛冠在中，後彌勒下生擬著，不可得也，火龍所護。城南十餘里孤山特秀，寺居重疊，狀若雲霞。松竹魚龍，隨人馴附，就人取食，犯者滅門。比者國命，並從此國而往還矣。即東女國與吐蕃接界。唐梵相去可一萬餘里。
又從南行百五十里，度殑伽河，至摩揭陀國，屬中印度。城少人居，邑落極多。故城在王舍城山北，東二百四十里，比臨殑伽河。故宮北石柱高數丈，昔無憂王作地獄處，是頻婆娑羅王之曾孫也。王即戒日之女婿也。所治城名華氏城。王宮多華，故因名焉。石柱南有大塔，即八萬四千之塔一數也。安佛舍利一升，時有光瑞，則是無憂王造，近護羅漢役鬼神所營。其側精舍中有大石，是佛欲涅槃，北趣拘尸，南顧摩揭。故蹈石上之雙足迹，長尺八寸，廣六寸，輪相華文，十指各異。近為惡王金耳毀壞佛迹，鑿已還平，文采如故。乃捐殑伽河中，尋復本處。貞觀二十三年有使圖寫迹來。次側有四佛行坐迹塔。故城東南有龍猛菩薩伏外道處。次北有鬼辦塔馬鳴事。又西南度尼連禪河有伽耶城，少人物，可千餘家。城西南六里許，至伽耶山，谿谷杳冥，世謂靈岳，自古君王封告成也。頂有石塔，高百餘尺，時放奇光。佛於此說寶雲等經。山東南尼連河減二里許，至鉢羅笈菩提山，言正覺，佛時證先登，因名也。佛自東北岡上頂，欲入金剛定，振地搖山。神懼告佛。又至西南半崖中面間坐石，地山又震。淨居天告曰：此西南十五里近苦行處，畢鉢羅樹下金剛座處，是菩提座。三世諸佛，咸此成正覺。佛方就之。仍為石室，龍留影也。世稱名地。其菩提樹周垣甎壘，以崇固之。東西闊周可五百四十步。奇樹名花，連陰列植。正門東開，對尼連河。南門接大華池，西阨險固，北門通大寺。其院內聖迹諸塔列多。樹垣正中金剛座上者，賢劫初成與大地俱，大千界中，下極金輪，上至地際，金剛所成，周百餘步，千佛同坐入金剛定，故因號焉。即證道之處，又曰道場。大地震時，獨無搖也。如來得道之日，互說不同，或云三月八日及十五日。垣北門外大菩提寺，六院三層，牆高四丈，壘甎為之。師子國王買取此處，興造斯寺。僧徒僅千，大乘上座部所住持也。有骨舍利，狀如人指節。舍利者，大如真珠。彼土十二月三十日，當此方正月十五日也，世稱大神變月。若至其夕，必放光瑞，天雨奇華，充滿樹院。彼土常法，至於此時，道俗千萬，七日七夜，競申供養。凡有兩意，謂覩光瑞及取樹葉。其樹青翠，冬夏不改。每至入涅槃日及以夏末，一時彫落，通夕新抽，與舊齊等。後為無憂王妃伐截，於西數十步聚而燒之，用以祠天。煙焰未止，忽生兩樹。猛火之中，茂葉同榮。因謂號為灰菩提樹。王覩生信，以香乳溉餘根者，至旦樹生如本。王妃忿之，又夜重伐。王重祈請，以乳灌之，不日還生。壘石周垣，其高丈餘。近為金耳國月王又伐此樹，掘至泉水，不盡根底。乃縱火焚之，又以甘蔗澆之，令其爛絕其本也。數月之後，為補剌拏伐摩王，此言滿胄，即先無憂王之玄孫也。聞樹被誅，舉身投地，請僧七日經行，繞樹大坑，以數千牛乳灌之，六日夜樹生丈餘。恐後剪伐，周峙石垣，高二丈四尺。樹今出於石壁上二丈餘，圍三尺餘。樹東青甎精舍，高百六十餘尺，基廣二十餘步，上有石鉤欄繞之，高一丈。層龕皆有金像，四壁鏤諸天仙，上頂金銅阿摩勒迦果。東却接為重閣三層，簷宇特異，並金銀飾鏤。三重門外龕中，左觀自在，右慈氏像，並鑄銀成，高一丈許。是無憂王造精舍，初小，後巨廣之。
依王玄策行傳云：西國瑞像無窮。且錄摩訶菩提樹像云：昔師子國王名尸迷佉拔摩梵王，遣二比丘來詣此寺。大者名摩訶諵，小者優波。其二比丘禮菩提樹金剛座訖，此寺不安置，其二比丘乃還其本國。王問比丘：往彼禮拜聖所來，靈瑞云何？比丘報云：閻浮大地，無安身處。王聞此語，遂多與珠寶，使送與此國王三謨陀羅崛多。因此以來，即是師子國比丘。又金剛座上尊像，元造之時，有一外客來告大眾云：我聞募好工匠造像，我巧能作此像。大眾語云：所須何物？其人云：唯須香及水及料燈油支料。既足，語寺僧云：吾須閉門營造，限至六月，慎莫開門，亦不勞飲食。其人一入，即不重出。唯少四日，未滿六月。大眾平章不和，各云：此塔中狹迮，復是漏身，因何累月不開見出。疑其所為，遂開塔門。乃不見匠人，其像已成，唯右乳上，有少許未竟。後空神，驚誡大眾云：我是彌勒菩薩。像身東西坐，身高一丈一尺五寸，肩闊六尺二寸，兩膝相去八尺八寸。金剛座高四尺三寸，闊一丈二尺五寸。其塔本阿育王造，石鉤欄塔。後有婆羅門兄弟二人，兄名王主，弟名梵主。兄造其塔高百肘，帝造其寺。其像自彌勒造成已來，一切道俗規模圖寫，聖變難定，未有寫得。王使至彼，請諸僧眾及此諸使人至誠殷請，累日行道懺悔，兼申來意，方得圖畫，髣髴周盡。直為此像出其經本，向有十卷，將傳此地。其匠宋法智等巧窮聖容，圖寫聖顏。來到京都，道俗競摸。
奘師傳云：像右乳上圖飾未周，更填眾寶。遙看其相，終似不滿。像坐跏趺，右足跏上，左手斂，右手垂。所以垂手者，像佛初成道時，佛語魔王，指地為證。近被月王伐樹，令臣毀像，王自東返。臣本信心，乃於像前橫施甎障，心愧暗故，置燈於內，外畫自在天像。功成報命。月王聞懼，舉身生皰，肌膚皆裂，尋即喪沒。大臣馳報，即除壁障。往還多日，燈猶不滅。今在深室，晨持鏡照，乃覩其相。見者悲戀，敬仰忘返。
又依王玄策傳云：此漢使奉勅往摩伽陀國摩訶菩提寺立碑。至貞觀十九年二月十一日，於菩提樹下塔西建立，使典司門令史魏才書。
昔漢魏君臨，窮兵用武，興師十萬，日費千金，猶尚北勒闐顏，東封不耐。大唐牢籠六合，道冠百王。文德所加，溥天同附。是故身毒諸國，道俗歸誠。皇帝愍其忠款，遐軫聖慮。乃命使人朝散大夫行衛尉寺丞上護軍李義表、副使前融州黃水縣令王玄策等二十二人，巡撫其國。遂至摩訶菩提寺，所菩提樹下金剛之座，賢劫千佛並於中成道。嚴飾相好，具若真容；靈塔淨地，巧窮天外。此乃曠代所未見，史籍所未詳。皇帝遠振鴻風，光華道樹，爰命使人屆斯瞻仰。此絕代之盛事，不朽之神功。如何寢默詠歌，不傳金石者也！乃為銘：
大唐撫運，膺圖壽昌。化行六合，
威稜八荒。身毒稽顙，道俗來王。
爰發明使，瞻使道場。金剛之座，
千佛代居。尊容相好，彌勒規摹。
靈塔壯麗，道樹扶疏。歷劫不朽，
神力焉如。◎
◎又奘師傳云：佛以唐國三月八日成道。上座部云當此三月十五日成道。時年三十者，或云三十五者，斯之差互，彼自不同。由用曆前後，故有此異。由神州曆算，元各不同。三代定正延縮，何足怪乎！且據一相，取悟便止。樹西大精舍內有鍮石像，東面立，飾以奇珍。前有青石奇文，異采初成道日，梵王起七寶堂，帝釋起七寶座。佛據上七日思惟，放光照樹，令寶為石。樹南浮圖，高百餘尺。初佛於河沐已，將坐念草，帝釋化人以始尸草。以奉佛坐。育王造塔表之。次東北有塔，是佛證果時，有群青雀來繞世尊，亦有群鹿繞之處。樹東大路左右各有一塔，是魔王嬈佛衰退處。樹西北有精舍，中迦葉波佛，時放光明。俗云：至誠七繞，生得宿命智。又垣西北有欝金香泥，高一丈四尺。樹垣東南隅有尼拘律樹。樹側有塔，精舍中有坐像。初證果時，大梵王請轉法輪處。垣內四隅皆有塔，初佛受草趣樹。先至西南地動，又向西北，又東北，又東南，並為地動。即西北至樹下東面坐金剛座上，地方安靜，故立塔記。垣外西南有二牧牛女宅處，其側有煮乳糜處，又側有佛受糜處，皆立表塔。樹南門外大池，周七百餘步，清澄，魚龍所宅。次南有池，是帝釋所造，為佛濯衣。池西大石，是帝釋雪山持來，為佛曬衣。次側有塔，是佛納故衣處。次南林中一塔，是佛受貧母施故衣處。化池東林龍池清潔，其水甘美。岸西有小精舍中像，佛初成道，此坐七日入定，龍王繞佛七匝，化多頭蓋佛處。龍池東林精舍，作佛羸瘦形像。其側有經行迹，七十餘步。南北各有卑鉢羅樹，往來攀而後起。即是苦行六年日食一麻麥處。今有疾者，以香油塗像，多愈。又有五比丘住處。又東南有塔，是佛入尼連河浴處。次近河有佛食乳糜處。其側有二塔，是長者獻蜜麨處。樹東南塔，是四天王奉佛石鉢處。其側有塔，是佛成道後為母說法處。又有度迦葉兄弟千人處。樹垣北門外，即是摩訶菩提寺。庭宇六院，觀閣三重，周垣高五丈。有佛舍利，大如指節，光潤鮮白，通徹內外。肉舍利者，大如青珠，形帶紅色。每年至佛大神變月，出以示人。即印度十二月三十日，於唐國當正月十五日。於此之時，放光雨華，大起深信。其寺常有千僧，習大乘上座部，法儀清肅。是南海僧伽羅國王請立，經今四百年。寺多有師子國人。每年比丘解安居訖，四方道俗百千萬眾，七日七夜，香華伎樂，遍林供養。印度諸僧以唐國五月十六日入夏安居，以唐國八月十五日解夏。斯亦隨方用曆不同，不可一定。如雪山北有國坐春坐秋者，意以一年之內，多溫熱處，制三月住。就中前後一月，延促不定。若據修道，何時不安。故律制三時游行，通結有罪。必有善緣，亦開兼濟。院東渡河大林中塔，北池者佛昔為香象子侍盲象母處，前建石柱。昔迦葉波佛於此宴坐。側有四佛行坐迹。林中小石柱是欝頭藍發惡願處。又東度黃河百餘里，至屈屈吃播陀山。直上三峯，狀如雞足。頂樹大塔，夜放神炬，光明通照，即大迦葉波於中寂定處也。初佛以姨母織成金縷大衣袈裟傳付彌勒，令度遺法四部弟子。迦葉承佛教旨，佛涅槃後第二十年捧衣入山，以待彌勒。山路徑極梗澁，多諸林竹，師子虎象，縱衡騰侍。奘法師至彼，每思登踐，取進無由。奘乃告王，請諸防援。蒙王給兵三百餘人，各備鋒刃，斬竹通道，日行十里。爾時彼國聞奘往山禮拜，士女大小，數盈十萬，奔隨繼至，共往雞足。既達山阿，壁立無路，乃縛竹為梯，相連而上。達山頂者三千餘人。四睇欣然，轉增喜踊。具覩石罅，散華供養。
又依王玄策傳云：粵以大唐貞觀十七年三月內爰發明詔，令使人朝散大夫行衛尉寺丞上護軍李義表、副使前融州黃水縣令王玄策等送婆羅門客還國。其年十二月至摩伽陀國。因即巡省佛鄉，覽觀遺蹤。聖迹神化，在處感徵。至十九年正月二十七日至王舍城，遂登耆闍崛山，流目縱觀，傍眺罔極。自佛滅度千有餘年，聖迹遺基，儼然具在，一行一坐，皆有塔記。自惟器識邊鄙，忽得躬覩靈迹，一悲一喜，不能裁抑。因銘其山，用傳不朽。欲使大唐皇帝，與日月而長明；佛法弘宣，共此山而同固。其辭曰：
大唐出震，膺圖龍飛。光宅率土，恩覃四夷。化高三五，德邁軒羲。高懸玉鏡，垂拱無為。道法自然，儒宗隨世。安上作禮，移風樂制。發於中土，不同葉裔。釋教降此，運於無際。神力自在，應化無邊。或涌於地，或降於天。百億日月，三千大千。法雲共扇，妙理俱宣。欝乎此山，奇狀增多。上飛香雲，下臨澄波。靈聖之所降集，賢懿之所經過。存聖迹於危峯，竚遺趾於巖阿。參差嶺障，重疊巖廊。鏗鏘寶鐸，馩馧異香。覽華山之神蹤，勒貞碑於崇崗。馳大唐之淳化，齊天地之久長。
又奘師傳云：從此山東行六十里，至矩奢揭羅補羅城，北門外有塔，佛舒手現五師子伏提婆醉象處。又東北塔，是舍利子聞馬勝比丘說法證聖處。塔北大坑傍塔，是室利毱多設火坑以害佛處。又東至姞栗陀羅矩吒山。傍有大石，高丈四五，廣三十餘步，是提婆達多擲佛處。其南崖下有塔，佛此處說法華經處。南山崖有大石室。佛舊入定，阿難別室被魔怖之，以手通石摩頂，現有通穴。精舍東北大石，是佛曬衣處。衣文明徹石內，傍有佛迹。山城北門西有毘布羅山，西南崖昔有五百溫泉，今猶數十泉。西卑鉢羅石室，佛昔常居。後壁洞穴是阿素洛宮。山門外一里至迦蘭陀竹園精舍。東大塔是阿闍多沒吐路，即是阿闍世王也。竹園西南六里許南山陰大竹林中，有大石室，是大迦葉波與千羅漢於此集三藏處。僧中上座，即號為上座部。室西北塔，是阿難受責證果處。山城之北可五里許，至曷羅闍姞利溫，唐言新王舍城。南門外道左塔者，度羅怙羅處。又北三十餘里至那爛陀寺，贍部洲中寺之最者，勿高此矣。五王共造，供給倍隆，故因名焉。其寺都有五院，同一大門，周閭四重，高八丈許，並用甎壘。其最下壁，猶厚六尺。外墎三重，牆亦甎壘，高五丈許。中間各繞極深池塹，備有華香，嚴麗可觀。自置已來，防衛清肅。女人垢濫，未曾容隱。常住僧眾，四千餘人。外客道俗，通及邪正，乃出萬數。皆周給衣食，無有窮竭，故復號施無厭也。中及左右，聖迹重疊，不可殫記。有諸論師，智識清遠，王給封戶，乃至十城，漸降量賞，不減三城。其寺現在，受封大德三百餘人，通經已上，不掌僧役，重愛學問，諮訪異法。故烏耆已西，被於海內，諸出家者，皆多義學。任國追師，都無隔礙。王雖守國，不敢遮障。
又東行入山二百餘里，至伊爛拏國，見佛坐迹，入石寸許，長五尺二寸，廣二尺一寸。有瓶迹沒石寸許，八出華文，都似新置。有佛立迹，長尺八寸強，闊六寸許。又隔七國，西北行至羯羅拏國。邪正兼事，別有三寺，不食乳酪，是調達部僧也。又西南行七百里，至烏荼國。東境臨海，有發行城，多有商侶停於海濱。次南大海中，有僧伽羅國，謂執師子是也。相去約指二萬餘里。每夜南望見彼國中佛牙塔上，寶珠光明，騰焰暉赫，現於天際。
又西南行，具經諸國，並有異迹。可五千里，至憍薩羅國，即南印度之正境也，崇信彌篤。王都西南三百餘里，有黑蜂山，是昔大王為龍猛菩薩造立斯寺。其寺上下五重，鑿石為之。引水旋注，多諸變異。沿彼達，今淨人固守，罕有登者。龕中石像，形極偉大。寺成之日，龍猛就山以藥塗之，變成紫金，世無等者。又有經藏夾傳無數。古老相傳，盡初結集，並現存在。雖外佛法屢遭誅殄，而此一山住持無改。近有僧來，於彼夏坐，但得讀誦，不許持出，具陳此事。但路幽阻，難可尋問。又南行至案達羅國，屬南印度。都城西南二十餘里，孤山嶺上石塔，即是陳那菩薩造因明論處。
又南行千里至馱那羯磔迦國，屬南印度。都城東西據山間，各有大寺。昔王為佛造，𠟃山疏石，列極華博，賢聖遊息。佛滅未有千年前，其處有千凡僧，安居罷日，皆證無學，陵空飛去，今寂無人。其處有婆毘吠伽論師，即是般若燈論主也。於觀自在前絕粒而飲水三年，立志祈請，待見彌勒。觀自在乃為現色身。今在城南大山巖執金剛神所誦金剛呪三年。神授方云：此巖石內有阿素洛宮，如法行請，石壁當開，可即入中。待彌勒出，我當相報。又經三年，然呪芥子，擊於石壁，豁即洞開。時百千眾觀覩驚歎。論師跨門，再三顧命。唯有六人從入，餘者謂是毒蛇窟也。當即石門還合如壁。
又復南行六千餘里，至𥞊羅矩吒國，即贍部最南際海濱境也。山出龍腦香及有白檀香樹。又有羯薩羅香樹，松身無葉，香如氷雪，即龍腦香也。從此南大海中有天宮，觀自在菩薩常所住處。臨海有城，即是古師子國，入海中可三千里。非結大伴，則不可至。
自此西北四千餘里，中途經國，具諸神異。國東南隅數千里，那羅稽羅洲，人長三尺，鳥啄，唯食椰子。又至摩訶刺他國，其王自在，未賓戒日。寺有百餘，僧徒五千。東境山寺，羅漢所造。有大精舍，高百餘尺，中安石像，長八丈餘。上施石蓋，凡有七重，虛懸空中，相去各三尺。禮謁見者，無不歎異。傳云：羅漢願力所持。或云：藥呪術力所持。又越二國，西北至摩臘婆國，屬南印度。都城西北二十餘里，有大婆羅門邑，側大陷坑，水流無滿，是昔大慢婆羅門謗大乘，生陷入地處。又西北至阿吒釐國，屬南印度。此國出胡椒薰陸香，樹葉如棠。又周巡西北，越十餘國，至波刺斯國，非印度所攝。此國多出金、銀、鍮石、頗胝水精，死多棄屍。佛鉢在王宮中。西北接拂懍國，出白狗子，本赤頭鴨，生於穴中。
案梁貢職圖云：去波斯北一萬里西南海島，有西女國，非印度攝。拂懍年別送男夫配焉。略陳聖迹，依如前述。具列俗紀，備存大本。
頌曰：
希音遠流，乃眷東顧。欣風慕道，
仰規西度。妙盡毫端，運微輕素。
託采虛凝，殆映霄霧。迹流眾像，
理深其趣。寄興開襟，引凡聖路。
千佛同化，萬賢來曙。皇情有感，
緇素同遇。
夫法不自弘，弘之在人。人通邪正，法逐人訛。將欲住持三寶，必須德行內充。律教一宗，兼先諳究。不憚勞苦，不好聲譽，令遐邇道俗，欣心有據。界中行者，慕崇進業。緇素相依，法得久住。故四分律云：非制不制，是制便行。如是漸漸，令法久住。若法出常情，言無規矩，翻同鄙俗，何成匡眾。宜自私退，省己為人。故律云：非制而制，是制便斷。如是漸漸，令法速滅。數見朝貴門首，多有療病僧尼。或有行醫針炙，求貪名利；或有蒱博歌戲，不護容儀；或有婚姻相託，媒嫁男女；或有科斂酒肉，公然聚會；或有服玩奢華，馳騁衣馬；或有執腕抵掌，類同賤俗；或有結搆惡友，朋仗麁人。致使穢響盈路，污染俗情。貴勝同知，聞徹天聽。於是雷同總撥，枉濫清人。非直僧尼不依聖教，亦由白衣不識賢良。寔因一二凡僧，毀謗無量好眾。或有勤求學問，博知三藏；或有講導利生，無闕四時；或有專居禪思，常坐不臥；或有讀誦經論，常勤匪懈；或有六時禮懺，晝夜行道；成有納衣乞食，儉素無為；或有山居蘭若，頭陀苦行；或有專營福利，供養三寶；或有興建齋講，化俗入道；或有營造經像，締搆伽藍。如是略列，疇能殫記。此之名德，常依道場，專行福智，寸陰不遺，無暇染浴。所以公貴不識，唯共鄙徒，結友情密，染習既久，以非為是。縱覩聖僧，將為凡眾，唯生瞋慢，何曾加敬。靜思此事，豈非濫歟。
自大聖西隱，正教東流。佛法付囑國王，令加護持。但王法侵移，日就衰羸。治犯憲章，漸將殆盡。若聞說者，反被陵辱。以道俗濫惡，情乖日久。設欲治罰，改惡就善，恃官勢力，枉壓清人。僧眾無力，反污淨心，其懷轉姦，實難挫伏。致使大教息用，遺風訛替。故大集經云：若未來諸王四姓為護法故，能捨身命，寧護一如法比丘，不護無量諸惡比丘，是王捨身生淨土中。若隨惡者，是王無量世中不復人身。王等不治，則斷三寶，奪眾生眼。雖無量世修施戒慧，則為滅失。又犯過比丘應須治者，一月兩月苦使，或不與語，不與共坐，或擯出一國，乃至四國。有佛法處，治如是等惡比丘，諸善比丘安樂受法。故使佛法久住不滅。又薩婆多論云：違王制故，得突吉羅罪。又勝鬘經云：世尊，應折伏者而折伏之，應攝受者而攝受之。何以故？以折伏攝受故，令正法得久住，天人充滿，惡道減少，於如來所轉法輪而得隨轉。
又涅槃經云：善男子，諦聽，諦聽，當為汝說如來所得長壽之業。菩薩以是業因緣故，得壽命長。欲得長壽，應當愍念一切眾生，同於子想，生大慈、大悲、大喜、大捨，受不殺戒，教修善法。亦當安置一切眾生於五戒十善，復入地獄、餓鬼、畜生、阿修羅等一切諸惡趣，拔濟是中苦惱眾生，脫未脫者，度未度者，未涅槃者令得涅槃，安慰一切諸恐怖者。以如是等業因緣故，菩薩則得壽命長遠，於諸智慧而得自在，隨所壽終，生於天上。迦葉菩薩白佛言：世尊，於佛法中有破戒者，作逆罪者，毀正法者，云何當於如是等人同子想耶？佛告迦葉：善男子，譬如國王諸群臣等有犯王法，隨罪誅戮，而不捨置。如來世尊不如是也。於毀法者，與驅遣羯磨，呵責羯磨，捨置羯磨，舉罪羯磨，不可見羯磨，滅擯羯磨，未捨惡見羯磨。善男子，如來世尊與謗法者，作如是等降伏羯磨，為欲示諸行惡之人有果報故。我涅槃已，隨其方面，有持戒比丘威儀具足，護持正法，見壞法者即能驅遣，呵責懲治。當知是人得福無量，不可稱計。乃至若善比丘見壞法者，置不呵責、驅遣、舉處，當知是人佛法中怨。若能驅遣、呵責、舉處，是我弟子真聲聞也。又云：如來今以無上正法付囑諸王、大臣、宰相、比丘、比丘尼、優婆塞、優婆夷。是諸國王及四部眾，應當勸勵諸學人等，令得增上戒定智慧。若有不學是三品法，懈怠破戒，毀正法者，王者大臣四部之眾應當苦治。又經：若有比丘供身之具，亦當豐足，復能護持所受禁戒，能師子吼，廣說好法，謂修多羅乃至阿浮陀達磨，以如是等九部經典為他廣說。利益安樂諸眾生故，唱如是言：涅槃經中制諸比丘不應畜養奴婢、牛羊、非法之物。若有比丘畜如是等不淨物者，應當治之。如來先於異部經中說有比丘畜如是等非法之物，某甲國王如法治之，驅令還俗。若有比丘能作如是師子吼時，有破戒者聞是語已，咸共瞋恚，害是法師。是說法者，設復命終，故名持戒自利利他。以是緣故，我聽國主、群臣、宰相、諸優婆塞等護說法人。經中廣明：覺德比丘護正法時，制諸比丘不得破戒，畜非法物。破戒徒眾聞是語已，便來害之。時有國王，名曰有德，沒命護持覺德比丘，與共戰鬪，救得法師。從是之後，常得值佛，乃至二人皆得成佛。自指云：爾時王者，則我身是。說法比丘，迦葉佛是。為護法故，皆得成就是金剛身。又云：我涅槃後，濁惡之世，國土荒亂，互相抄掠，人民飢餓。爾時多有為飢餓故，發心出家。如是之人，名為禿人。是禿人輩，見有持戒威儀，具足清淨比丘，護持正法，驅逐今出，若殺若害。迦葉菩薩白佛言：世尊，是持戒人護正法者，云何當得游行村落城邑教化。善男子，是故我今聽持戒，者依諸白衣持刀杖者以為伴侶。若諸國王、大臣、長者、優婆塞等為護法故，雖持刀杖，我說是等名為持戒。雖持刀杖，不應斷命。若能如是，即得名為第一持戒。又云：我於經中亦說有犯四波羅夷，乃至微細突吉羅等，應當苦治。眾生若不護持禁戒，云何當得見於佛性？一切眾生雖有佛性，要因持戒，然後乃見因見佛性，得成阿耨菩提。
又偈云：
比丘若修集，戒定及智慧，
當知則不久，親近大涅槃。
又月燈偈云：
雖廣讀眾經，恃多聞毀禁，
多聞不能救，破戒地獄苦。
又十輪經佛說偈云：
有真善剎利，供養於正法。
三乘得熾盛，當獲功德海。
具足七寶等，遍滿閻浮提。
持用施諸佛，其福猶有限。
乃至四天下，造僧房供養。
彼雖得大福，不如護正法。
假使為諸佛，滿中造塔廟。
彼雖得大福，不如護正法。
譬如五日出，能竭於大海。
若護我法者，則竭煩惱結。
譬如風災起，悉摧一切山。
若護正法者，亦滅諸煩惱。
譬如水災起，漂蕩壞大地。
若護正法者，亦消諸煩惱。
夫欲成大醫，弘其三藏，先須當機，自療己患，然後治他，法得久住。不得為名利故，空談名教，不修一行，遂同狂醉。故大莊嚴論云：有二種醉：一者，家色財等成就時醉。二者，他稱讚時醉。此之二醉，前一多是在家人等，富貴時醉。開放逸門，造地獄因。後一多是出家人等，貪學名利，輕賤自身，希望他讚，便生憍慢。昏於志趣，失於聖意。盲不見道，流浪三塗。
故涅槃經云：佛告迦葉：我般涅槃七百歲後，是魔波旬漸當沮壞我之正法。譬如獵師身服法衣。魔王波旬亦復如是，作比丘像、比丘尼像、優婆塞優婆夷像，亦化作須陀洹身，乃至化作阿羅漢身，及佛色身。魔王以此有漏之形，作無漏形，壞我正法。又經云：若有比丘以利養故，為他說法。是人所有徒眾眷屬亦效是師，貪求利養。是人如是便自壞眾。又云：若有比丘雖持禁戒，為利養故，與破戒者坐起行來，共相親附，同其事業。是名破戒，亦名雜僧。又云：復有常沒非一闡提。何者是耶？如人為有修施戒善，是名常沒。故經云：善男子，有四善事獲得惡果。何等為四？一者，為勝他故，讀誦經典。二者，為利養故，受持淨戒。三者，為他眷屬故，而行布施。四者，為非想非非想處，繫念思惟。是四善事得惡果報。又云：是一闡提滅諸善根，非其器故。假使是人百千萬歲聽受如是大涅槃經，終不能發菩提之心。所以者何？無善心故。
又經云：善男子，我涅槃後無量百千歲，四道聖人悉復涅槃。正法滅後，於像法中當有比丘像似持律，少讀誦經，貪嗜飲食，長養其身。身所衣服，麁陋醜惡。形容樵瘁，無有威德。放畜牛羊，擔負薪草，頭鬚髮爪，悉皆長利。雖服袈裟，猶如獵師。細步徐行，如猫伺鼠。常唱是言：我得羅漢。多諸病苦，眠臥糞穢，外現賢善，內懷貪嫉。如受瘂法婆羅門等，實非沙門，現沙門像。邪見熾盛，誹謗正法。如是等人，滅壞如來所制戒律，正行威儀。說解脫果離不淨法，及壞甚深祕密之教。各自隨意，反說經律而作是言：如來皆聽我等食肉飲酒。自生此論，言是佛說。互共諍訟，各自稱是沙門釋子。善男子，爾時復有諸沙門等貯聚生穀，受取魚肉，手自作食，執持油瓶，寶蓋革屣，親近國王大臣長者，占相星宿，勤修醫道，畜養奴婢金銀雜寶，學諸伎藝，畫師泥作，造書教學，種殖根栽，蠱道呪幻，和合諸藥，作唱伎樂，香華治身，摴蒱圍棊，諸工巧等。若有比丘，能離如是諸惡事者，當說是人真我弟子。若反習是事。親近國王王子大臣及諸女人，高聲大笑，或復默然，於諸法中多生疑惑，多語妄說，長短好醜，或善不善。好著妙衣，如是種種不淨之物。於施主前，躬自讚歎。出入游行不淨之處，所謂酤酒婬女博弈。如是之人，我今不聽在比丘中，應當罷道還俗役使。譬如稗䅎，悉滅無餘。當知是等經律所制，悉是如來之所說也。若有隨順魔所說者，是魔眷屬。若有隨順佛所說者，即是菩薩。乃至經云：破戒比丘當於百千億萬劫數割截身肉以贈施主。若生畜生，身常負重。所以者何？如析一髮為千億分，破戒比丘尚不能消一分供養，況能消他衣服飲食臥具醫藥。又云：樂視婦女，不附男子，乃至憎持戒者，親附破戒，常讚布施，不讚持戒、忍辱、精進、禪定、智慧，不讚寂滅，遠離獨處。常好譏論持戒者過，亦不稱讚行頭陀者。或指其事，惡口橫加。
又經云：善男子，如來正法將欲滅盡，爾時多有惡行比丘，不知如來微密之藏，嬾惰懈怠，不能讀誦宣揚分別如來正法。譬如癡賊，棄捨真寶，擔負草䴰。不解如來微密藏故，於是經中懈怠不勤。哀哉大嶮！當來之世，甚可怖畏。苦哉眾生，不勤聽受是大乘典大涅槃經。唯諸菩薩摩訶薩等能於是經，取真實義，不著文字，隨順不逆，為眾生說。復次善男子，如牧牛女人，為欲賣乳，貪利多故，加二分水，轉賣與餘牧牛女人。彼女人得已，復加二分，轉賣與近城女人。得已，復加二分，復轉賣與城中女人。彼女得已，復加二分，詣市賣之。時有一人為子納婦，當須好乳，以贍賓客，至市欲買。時賣乳者，多索價數。是人答言：汝乳多水，不直爾許，正值。我今贍待賓客，是故當取。取已還家，煮用作糜，都無乳味。雖復無味，於苦味中，千倍為勝。何以故？乳之為味，諸味中最。善男子，我涅槃後正法未滅餘八十年，爾時是經於閻浮提當廣流布。是時多有諸惡比丘，抄掠是經，分作多分，能滅正法色香美味。是諸惡人雖復讀誦如是經典，滅除如來深密要義，安置世間莊嚴文飾無義之語，抄前著後，抄後著前，前後著中，中著前後。當知如是諸惡比丘，是魔伴侶。受畜一切不淨之物，而言：如來悉聽我畜。如牧牛女多加水乳，諸惡比丘亦復如是。唯以世語錯定是經，令多眾生不得正說、正寫、正取，尊重讚歎，供養恭敬。是惡比丘為利養故，不能廣宣流布是經。所可分流，少不足言。如彼牧牛貧窮女人，展轉淡薄，無有氣味。雖無氣味，猶勝餘味。足一千倍緣彼乳味。於諸苦味為千倍勝。何以故？是大乘典大涅槃經於聲聞經最為上首，喻如牛乳味中最勝。以是義故名大涅槃。
如涅槃經云：復次善男子，若我弟子受持讀誦書寫演說是涅槃經，莫非時說，莫非固說，莫不請說，莫輕心說，莫處處說，莫自歎說，莫輕他說，莫滅佛法時說，莫熾然世說。善男子，若我弟子受持是經，非時而說，乃至熾然世說者。人當輕呵而作是言：若佛祕藏大涅槃經，有威力者，云何令汝非時而說，乃至熾然世而說？若持經者作如是說，當知是經為無威力。若無威力，雖復受持，為無利益。緣是輕毀涅槃經故，令無量眾生墮於地獄。則是眾生惡知識也。非我弟子，是魔眷屬。若為利養五欲名聞而說經者，事同博易，速滅正法。又涅槃經云：云何栴檀貿易凡木？如我弟子為供養故，向諸白衣演說經法。白衣情逸，不喜聽聞。白衣處高，比丘在下。兼以種種餚饍飲食而供給之，猶不肯聽，是名栴檀貿易凡木。云何以金貿易鍮石？鍮石譬色聲香味觸，金譬於戒。我諸弟子以色因緣破所受戒，是名以金貿易鍮石。云何以銀貿易白鑞？銀譬十善，鑞譬十惡。我諸弟子放捨十善，行十惡法，是名以銀貿易白鑞。云何以絹貿易氀褐？氀褐以譬無慚無愧，絹譬慚愧。我諸弟子放捨慚愧，習無慚愧，是名以絹貿易氀褐。云何甘露貿易毒藥？毒藥以譬種種供養，甘露以譬諸無漏法。我諸弟子為利養故，向諸白衣，苦自譽讚，言得無漏，是名甘露貿易毒藥。
又法華經云：菩薩摩訶薩不親近國王王子大臣官長，不親近諸外道梵志、尼揵子等。及造世俗文筆讚詠外書，乃至畋獵漁捕諸惡律儀。不親近求聲聞人，又不應於女人身取能生欲想相而為說法，亦不樂見。若入他家，不與小女、處女、寡女等共語。亦復不近五種不男之人，以為親友，不獨入他家。若有因緣須獨入時，但一心念佛。若為女人說法，不露齒笑，不現胸臆，乃至為法猶不親厚，況復餘事。不樂畜年少弟子，沙彌小兒，亦不樂與同師。常好坐禪，於空閑處，修攝其心。
又佛藏經云：不淨說法有五種：一者，自言盡知佛法。二者，說佛經時，出諸經中相違過失。三者，於諸法中心疑不信。四者，自以所知非他經法。五者，為利養故為人說法。如是說者，我說此人當墮地獄，不至涅槃。又云：我久勤苦，求是法寶，而此惡人捨置不說。但以經相違語義，互相是非，不順正法。於聖法中，畜心自大，隨意而說，為求利養。若比丘說法雜外道義者，有善比丘應從坐去。若不爾者，非善比丘，亦復不名隨佛教者。如是說者，我說此人，名為外道尼乾弟子，非佛弟子，謂是地獄畜生餓鬼。何以故？身未證法，而在高座，身自不知，而教人者，法墮地獄。又當來比丘好讀外經，當說法時，莊校文辭，令眾歡樂。惡魔爾時助惑眾人，障礙善法。若有貪著音聲語言，巧飾文辭，若有人好外道經者，魔皆迷惑，令心安隱。又如群盲人，捨所得物，欲詣大施，而墮深坑。我諸弟子亦復如是，捨麁衣食，而逐大施，求好供養。以世利故，失大智慧，而墮深坑阿鼻地獄。又云：不淨說法得罪極多，亦為眾生作惡知識，亦謗過去未來今佛。若人悉奪三千大千世界眾生命，比不淨說法罪多於此。何以故？是人皆破諸佛阿耨多羅三藐三菩提，為助魔事，亦使眾生於百千世受諸衰惱。但能作縛，不能令解。當知是人於諸眾生為惡知識，為是妄語，於大眾中謗毀諸佛。以是因緣，墮大地獄。教多眾生以邪見事，是故名為惡邪見者。
又云：舍利弗，爾時破戒比丘乃至為得一杯酒故，與諸白衣演說佛法。於意云何？多貪恚癡，多樂讀經，貪著利養，行不清淨。舍利弗，若有比丘耆年有德，比丘中龍，有深智慧，是人能信無所有自相空法，無我無人法。何以故？是人不樂眾鬧雜語，不樂睡眠多事，不為白衣營執事務，不為使命持送文書，不行醫行，不讀醫方，不為販賣，不樂論說世間語言，但樂欲說出世間法。舍利弗，我今明了告汝，求自利己善比丘等。當爾之時，不應入眾，乃至一宿。唯除阿羅漢，煩惱已斷，及病比丘，於中有緣。何以故？舍利弗，當爾時人貪欲、瞋恚、愚癡毒盛，不活悑畏，常所逼切。求利善人，常應自處小林空靜，乃至畢命，如野獸死。又云：我此真法不久住世。何以故？眾生福德善根已盡，濁世在近。
又大集月藏經云：若有眾生，唯依讀誦欲求阿耨多羅三藐三菩提者，是人多喜著於世俗。以世俗故，尚不能調伏己心煩惱，何能調伏他人煩惱。善男子，樂著讀誦求菩提者，便有嫉妬，求於名利，高心自恃，輕慢毀他。尚不能得欲界善根，何況能得色無色界一切善根！
又摩訶衍大寶嚴經云：譬如醫師，持藥游行，而自身病不能療治。多聞之人有煩惱病，亦復如是。雖有多聞，不制煩惱，不能自利，徒無所用。譬如死人著金瓔珞。多聞破戒被服法衣，受他供養，亦復如是。
又方廣十輪經云：若有眾生起於麁弊、愚癡、惡口，自謂為智，乃至不離邪見，為求他利而生嫉妬。貪著名稱，自舉輕他。不能守護身口意等，心常念惡，常作是語，而自稱說是大乘人。亦教他讀誦，但自讚已，非毀於他。以是義故，讚歎大乘，自不調伏於大乘道，而欲教他修行大乘。乃至云得人身難，亦失聲聞辟支佛乘，常趣惡道，不欲親近諸有智者，而唱是言：作師子吼，我是大乘。善男子，譬如有驢著師子皮，自以為師子，有人遠見，亦謂師子。驢未鳴時，無能分別。既出聲已，遠近皆知，非實師子。諸人見者，皆悉唾言：此弊惡驢，非師子耶！乃至毀犯禁戒作惡行者，於一切處不成法器。若自說言：我是大乘，能破一切眾生煩惱塵勞大陣，亦為眾生住八正道，入無畏城，則無是處。
又佛藏經云：過去世時有五比丘：一名普事，二名苦岸，三名薩和多，四名將去，五名跋難陀。是五比丘為大眾師。其普事者，知佛所說真實空義，無所得法。餘四比丘皆墮邪道，多說有人。普事比丘為四部所輕，無有勢力，多人惡賤。四惡比丘多教人眾以邪見道，於佛法中不相恭敬，相違逆故，以滅佛法。乃至云：是諸惡人滅佛正法，亦與多人大衰惱事。又是惡人命終之後，墮阿鼻地獄，仰臥九百萬億歲，伏臥九百萬億歲，左右臥亦然。於熱鐵上燒然焦爛。是中退死，更生炙地獄、大炙地獄、活地獄、黑繩地獄，皆如上歲數受諸苦惱。於黑繩地獄死。還生阿鼻大地獄中。乃至云：親近是人及善知識，并諸檀越，凡有六百四萬億人，與此四師俱生俱死，在大地獄受諸燒煮。乃至云：如是展轉一劫受苦。大劫將燒，故在地獄。又說：大劫若燒，是四惡人及六百四萬億人，從此阿鼻大地獄中轉生他方，在大地獄。何以故？舍利弗，重罪具足，其報不少。在於他方無數百千萬億那由他歲，受大苦惱。世界還生，是四罪人及六百四萬億人并及餘人，罪未畢者，於彼命終，還生此間大地獄中。又云：久久雖免地獄苦惱，得生人中，於五百世從生而盲。然後得值一切相佛。乃至云：於彼佛法出家，十萬億歲勤行精進，如救頭然，不得順忍，況得道果。
又涅槃經云：善星比丘誦得十二部經。智度論云：提婆達多出家學道，誦得六萬法聚。述曰：此之二人，皆不修方便道中真佛性觀、四念處等行法，觀察五陰無常苦空非我我所，貪著我見人見眾生見已，起大逆罪，誹謗如來。由斯義故，此之二人生身陷入阿鼻地獄中，受無窮苦。如是流例，述難可盡。
如迦葉經云：爾時佛告摩訶迦葉：如來不久當般涅槃。迦葉白佛言：世尊，唯願世尊住世一劫，若減一劫，守護正法。佛告迦葉：彼愚癡人，假使千佛出世，種種神通說法教化，彼愚癡人於彼惡欲不可令息。迦葉，當來末世後五百歲，有諸眾生具足善根，其心清淨，能報佛恩，守護我法。迦葉白佛言：世尊，我修少行，智慧微淺，如持重擔，我不能堪。唯有菩薩堪能荷負如斯重擔。譬如有人年耆極老，年百二十。身嬰重病，不能起止。時有一人巨富饒財，齎持珍寶，至病人所，而語之言：我有緣事，當至他方。以寶相寄，為我守護，待我還時，汝當歸我。彼老病人無有子息，唯獨一身。彼人去已，未久之間，困篤命終。所寄財物，悉皆散失。彼人行還，求索無所。世尊，聲聞之人亦復如是。智慧微淺，修行甚少，又無伴侶，不能久住在於世間。若付正法，不久散滅。佛讚迦葉：我已了知而故付汝，令彼癡人得聞此已，生於悔心。爾時迦葉白佛言：世尊，我今更說第二譬喻。譬如有人身力盛壯，無諸患苦，壽命無量，百千萬歲，生大種姓，具足財寶，善持淨戒，有大慈悲，內懷歡喜，利益多人，令得安樂。時有一人齎持寶物來至其所，而語之言：我有緣事，當至他方。以寶相寄，當好守護。若十年還，若二十年還，待我來時，當見相還。其人得寶，藏積守護。彼人行還，即便歸之。世尊，菩薩摩訶薩亦復如是。若以法寶付諸菩薩，無量千億那由他劫，終無失壞。利益無量無邊眾生，不斷三寶。世尊，如是之事，我不能持，唯有菩薩乃能堪受。世尊，此彌勒菩薩摩訶薩俱在此會，如來付之。於當來世後五百歲，法欲滅時，如來所集之法，悉能守護流演廣說。何以故？此彌勒菩薩於當來世證得阿耨菩提。譬如國王第一太子，當為王事，如法治世。彌勒菩薩亦復如是，治法王位，守護正法。爾時佛讚迦葉：如汝所說。即申右手摩彌勒頂，作如是言：彌勒，我付囑汝。當來末世後五百歲，正法滅時，汝當守護三寶，莫令斷絕。爾時如來摩彌勒頂時，於此三千大千世界六種震動，光明遍滿大千世界。爾時地天及虛空天至阿迦膩吒天，悉皆合掌白彌勒菩薩摩訶薩言：如來以法付囑聖者，唯願聖者為利一切諸天人故，受此正法。爾時彌勒菩薩從座而起，偏袒右肩，右膝著地，合掌恭敬，白佛言：世尊，我為利益一切眾生，尚受無量億劫之苦，況復如來付我正法而當不受。世尊，我爾時受持，於當來世演說如來無量阿僧祇劫所集阿耨菩提法。彌勒菩薩說此語時，三千世界六種震動。
又大集經云：爾時世尊告上首彌勒及賢劫中一切菩薩摩訶薩言：諸善男子，我昔行菩薩道時，曾於過去諸佛如來作是供養。以此善根，與我作於三菩提因。我今憐愍諸眾生故，以此報果分作三分，留一分自受。第二分者於我滅後與禪解脫三昧堅固相應聲聞，令無所乏。第三分者與彼破戒讀誦經典相應聲聞，正法像法𩮜頭著袈裟者，令無所乏。彌勒，我今復以三業相應諸聲聞眾，比丘、比丘尼、優婆塞、優婆夷，寄付汝手，勿令乏少孤獨而終。及以正法像法毀破禁戒、著袈裟者，寄付汝手。勿令彼等於諸資具乏少而終。亦勿令有旃陀羅王共相惱害，身心受苦。我今復以彼諸施主寄付汝手。我今所有器以非器，為我出家而供養者，汝等亦當護持養育。彌勒若於現在及未來世讀誦受持此法門者，彼等當得十種清淨功德。何等為十？始從身清淨故，離殺生乃至離邪見，是為十種功德。從是已後百千萬生，常得如是十種清淨功德。若有至心聽此法門者，是人住如實際，得於八種清淨功德。何等為八？一、長壽，二、端正，三、富貴，四、名稱，五、常為諸天守護，六、所須常無所乏，七、盡諸業障，八、命欲終時有十方佛及諸大眾放大光明，照其眼目，令其人見得生善處。於百千萬生常得如是八種功德。我今更復略說，是人當得十三種清淨功德。何謂十三？一、生死流轉，終不更起顛倒惡見。二、不生正濁無佛國土。三、常得見佛。四、常聞正法。五、常得供養眾僧。六、值善知識。七、常與六波羅蜜相應。八、不墮小乘。九、常以大慈大悲大方便力成熟眾生。十、常發勝願。十一、乃至菩提而常不離如上等法。十二、速能滿足六波羅蜜。十三、於阿耨多羅三藐三菩提而成正覺。若有受持、書寫、讀誦、為他解說、如說修行此月藏法門者，所得功德如前所說。
又大集經云：爾時無勝意童子白佛言：世尊，他方佛土所有人民，常作是言：娑婆世界雜穢。然我今者常見清淨。佛言：如是，如是。如汝所說。又此世界諸菩薩等或作種種天人畜生之像，游閻浮提，教化如是種類眾生。若為人天調伏眾生，是不為難。若為畜生調伏眾生，是乃為難。閻浮提外東方海中有瑠璃山，名之為湖，具種種寶。其山有窟，名種種色，是昔菩薩所住之處。有一毒蛇，在中而住修聲聞慈。復有一窟，名曰無死，亦是菩薩昔所住處。中有一馬，修聲聞慈。復有一窟，名曰善住處，亦是菩薩昔所住處。中有一羊，修聲聞慈。其山樹神名曰無勝，有羅剎女，名曰善行，各有五百眷屬圍繞。是二女人常共供養如是三獸。閻浮提外南方海中有頗梨山，其山有窟，名曰上色，亦是菩薩昔所住處。有一獼猴，修聲聞慈。復有一窟，名誓願，亦是菩薩昔所住處。中有一雞，修聲聞慈。復有一窟，名曰法林。亦是菩薩昔所住處。中有一犬，修聲聞慈。中有火神，有羅剎女，名曰眼見，各有五百眷屬圍繞。是二女人常供養是三鳥獸。閻浮提外西方海中，有一銀山，名曰菩提月。中有一窟，名曰金剛，亦是菩薩昔所住處。中有一猪，修聲聞慈。復有一窟，名香功德，亦是菩薩昔所住處。中有一鼠，修聲聞慈。復有一窟，名高功德，亦是菩薩本所住處。中有一牛，修聲聞慈。山有風神，名曰動風，有羅剎女，名曰天護，各有五百眷屬圍繞。是二女人常供養如是三獸。閻浮提外北方海中，有一金山，名曰功德相。中有一窟，名為明星，亦是菩薩昔所住處。有一師子，修聲聞慈。復有一窟，名曰淨道，亦是菩薩昔所住處。中有一兔，修聲聞慈。復有一窟，名曰喜樂，亦是菩薩昔所住處。中有一龍，修聲聞慈。山有水神，名曰水天，有羅剎女，名修慚愧，各有五百眷屬圍遶。是二女人常共供養如是三獸。是十二獸晝夜常行閻浮提內，人天恭敬，功德成就。已於諸佛所發深重願：一日一夜常令一獸游行教化，餘十一獸，安住修慈，周而復始。七月一日鼠初游行，以聲聞乘教化一切鼠身，令離惡業，勸修善事。如是次第至十二日，鼠復還行。如是乃至盡十二月。至十二歲，亦復如是，常為調伏諸眾生故。此土多有功德，乃至畜獸亦能教化演說無上菩提之道。是故他方諸菩薩等常應恭敬此佛世界。
依付法藏傳：佛以正法付大迦葉，令其護持，不使天魔、龍、鬼、邪見王臣所有輕毀。既受屬已，結集三藏，流布人天。迦葉又以法屬累阿難。如是展轉，乃至師子，合二十五人，並閻浮洲中六通聖者。大迦葉今在靈鷲山西峯巖中坐，入滅盡定。經五十六億七千萬歲，慈氏佛降，傳釋迦佛所付大衣，廣現神變，然後涅槃。
又于闐國南二千里沮渠國有三無學羅漢，在山入定。無數年來，卓然如生。至十五日，外僧入山，為𩮜鬚髮。又案諸經律，佛令大阿羅漢賓頭盧不得滅度，令傳佛法。每三天下福利群生，令出生死。又入大乘論：賓頭盧、羅睺羅等十六無學羅漢，及九十九億羅漢，皆於佛前受籌住法。
又依新翻大阿羅漢難提蜜多羅所說法住記云：薄伽梵般涅槃後，八百年中，執師子國勝軍王都有阿羅漢，名難提蜜多羅，化緣既畢，將般涅槃。集諸苾芻、苾芻尼等，但有疑者，應可速問。承告洟噎，良久乃問：我等未知世尊釋迦牟尼與上正法當住幾時？時尊者告曰：汝等諦聽。如來先已說法住經，今當為汝粗更宣說。佛薄伽梵般涅槃時，以無上法付囑十六大阿羅漢并諸眷屬，令其護持，使不滅沒。及勅其身與諸施主作真福田，令彼施者得大果報。時諸大眾聞是語已，少解憂悲。復重請言：所說十六大阿羅漢，我輩不知其名何等？慶友答言：第一尊者名賓度羅跋羅惰闍，與自眷屬千阿羅漢多分住在西瞿陀尼洲。第二尊者名迦諾迦伐蹉，與自眷屬五百阿羅漢多分住在北方迦濕彌羅國。第三尊者名迦諾跋釐惰闍，與自眷屬六百阿羅漢多分住在東勝身洲。第四尊者名蘇頻陀，與自眷屬七百阿羅漢多分住在北俱盧洲。第五尊者名諾詎羅，與自眷屬八百阿羅漢多分住在南贍部洲。第六尊者名颰陀羅，與自眷屬九百阿羅漢多分住在耽沒羅洲。第七尊者迦理迦，與自眷屬千阿羅漢多分住在僧伽荼洲。第八尊者名伐闍羅弗多羅，與自眷屬千一百阿羅漢多分住在鉢刺拏洲。第九尊者名戌博迦，與自眷屬九百阿羅漢多分住在香醉山中。第十尊者名半託迦，與自眷屬千三百阿羅漢多分住在三十三天。第十一尊者名羅怙羅，與自眷屬千一百阿羅漢多分住在畢利颺瞿洲。第十二尊者名那伽犀那，與自眷屬千二百阿羅漢多分住在半度波山。第十三尊者名目揭陀，與自眷屬千三百阿羅漢多分住在廣脇山中。第十四尊者名伐那婆斯，與自眷屬千四百阿羅漢多分住在可住山中。第十五尊者名阿氏多。與自眷屬千五百阿羅漢多分住在鷲峯山中。第十六尊者名注荼半託迦，與自眷屬千六百阿羅漢多分住在持軸山中。如是十六大阿羅漢一切皆具三明、六通、八解脫等無量功德，離三界染，誦持三藏，博通外典。承佛勅故，以神通力，延自壽量。乃至世尊正法應住，常隨護持，及與施主作真福田，令彼施者得大果報。若此世界一切國王、輔相、大臣、長者、居士、若男若女，發殷重心，為四方僧設大施會，或設五年無遮施會，或慶寺、慶像、慶經幡等施設大會，或延請僧至所住處設大福會，或詣寺中經行處等，安布上妙諸座臥具、衣藥、飲食，奉施僧眾。時此十六大阿羅漢及諸眷屬隨其所應，分散往赴，現種種形，蔽隱聖儀，同常凡眾，密受供具，令諸施主得勝果報。如是十六大阿羅漢護持正法，饒益有情，至此南贍部洲人壽極長，至於十歲，刀兵劫起，互相誅戮。佛法爾時，當暫滅沒。刀兵劫後，人壽漸增，至百歲位。此洲人等，厭前刀兵殘害苦惱，復樂修善。時此十六大阿羅漢與諸眷屬復來人中，稱揚顯說無上正法，度無量眾，令其出家，為諸有情作饒益事。如是乃至此洲人壽六萬歲時，無上正法流行世間，熾然無息。後至人壽七萬歲時，無上正法方未滅沒。時此十六大阿羅漢與諸眷屬於此洲地，俱來集會。以神通力用諸七寶造窣堵波，嚴麗高廣。釋迦牟尼如來應正等覺，所有遺身馱都皆集其內。爾時十六大阿羅漢與諸眷屬遶窣堵波，以諸香華持用供養，恭敬讚歎。遶百千匝，瞻仰禮已，俱昇虛空，向窣堵波作如是言：敬禮世尊釋迦如來應正等覺。我先受勅，護持正法，及與天人作諸饒益。法藏已沒，有緣已周，今辭滅度。說是語已，一時俱入無餘涅盤。先定願力，火起焚身，如燈焰滅，骸骨無遺。時窣堵波便陷入地，至金剛際，方乃停住。爾時世尊釋迦牟尼無上正法於此三千大千世界永滅不現。從此無間，此佛土中有七百俱胝獨覺，一時出現。至人壽八萬歲時，獨覺聖眾復皆滅度。次後彌勒如來應正等覺出現世間。時贍部洲廣博嚴淨，具如經說。
如毘尼母經云：若出家僧尼有五法因緣，能令正法不速隱沒：一者，所誦習經文句，具足前後次第，所有義味，悉能究盡。復教徒眾弟子，同已所知。如此人者，能令佛法久住於世。二者，廣習三藏文義具足。復能為四部之眾如所解教之。其身雖滅，令後代正法相續不絕。如此人者，能使正法不墜於地。三者，僧中若有大德上座，為四部所重者，能勤修三業，捨營世事。其徒眾弟子，迭代相續，皆亦如是。此亦復令正法久住。四者，若有比丘其性柔和，言無違逆，聞善從之，聞惡遠避。若有高才智德者，訓誨其言，奉而修行。是亦能令佛法久住。五者，若比丘共相和順，不為形勢利養，朋黨相助，共諍是非。如此五事，能令正法流轉不絕，是名說法中上座。
如優婆塞戒經云：爾時會中有長者子，名曰善生，白佛言：世尊外道六師常演說法，教眾生言：若能晨朝敬禮六方，則得增長壽命之財。何以故？東方之土屬于帝釋，有供養者，則為護助。南方之土屬閻羅王，有供養者，則為護助。西方之土屬婆樓那天，有供養者，則為護助。北方之土屬拘毘羅天，有供養者，則為護助。下方之土屬于火天，有供養者，則為護助。上方之土屬于風天，有供養者，則為護助。佛法之中，頗有如是六方不耶？佛言：善男子，我佛法中亦有六方，所謂六波羅蜜。東方即是檀那。何以故？始初出者，為出智慧光因緣故。彼東方者屬眾生心。若有眾生能供養彼檀，則為增長壽命與財。南方即是尸羅。何以故？尸羅名之為右。若人供養，亦得增長壽命與財。西方即是羼提。何以故？彼西方者，名之為後，一切惡法棄於後故。若有供養，則得增長壽命與財。化方即是毘梨。何以故？北方名號勝諸惡法。若人供養，亦得增長命之與財。下方即是禪定。何以故？能正觀察三惡道故。若人供養，亦得增長命之與財。上方即是般若。何以故？上方即是無上無上故。若有供養，則得增長命之與財。善男子，是六方者屬眾生心，非如外道六師所說。如是六方誰能供養？善男子，唯有菩薩乃能供養。
如舍利弗問經云：舍利弗白佛言：云何如來告天帝釋及四天王云：我不久滅度，汝等各於方土護持我法。我去世後，摩訶迦葉、賓頭盧、君徒般歎、羅睺羅四大比丘住不泥洹，流通我法？佛言：但像教之時，信根微薄。雖發信心，不能堅固，不能感致諸佛弟子。雖專到累年，不如佛在世時一念之善。故彌勒下生，聽汝泥洹。
又雜阿含經云：爾時世尊告天帝釋及四天王言：如來不久當以無餘涅槃而般涅槃，汝等各於方土護持正法。我滅度後過於千歲，教法滅時，當有非法出世間。十善悉壞，閻浮提中多諸患難。如來頂骨、佛牙、佛鉢安置東方。
又勝天王經云：或有眾生見此菩薩今始成道，或見菩薩久遠成道，或見一世界四天王獻鉢，或見十方洹河沙世界四天王獻鉢。舍利弗，菩薩爾時度眾生故，即受眾鉢，重疊掌中，合而為一。其諸天王又不相見，皆謂世尊獨用我鉢。
又依鉢記云：釋迦如來在世之時，所用青石之鉢，其形可容三升有係。佛泥洹後，此鉢隨緣往福眾生，最後遺化興於漢境。此記從北天竺來，有兩紙許。甲子歲三月至石㵎寺僧伽耶舍小禪師使於漢土，宣示令知。
如大集經云：爾時一切諸天一切諸龍乃至一切迦吒富單那等，於三寶中得增上信，作如是言：我等一切從今以往，護持正法。若諸國王見有如是為佛出家受持禁戒，乃至為佛𩮜鬚髮不受禁戒，受而毀犯，無可積聚，如其事緣，治其身罪鞭打之者，我等不復護持養育如是國王，捨離彼國。以捨離故，令其國土而有種種諂詐鬪諍，疫病飢饉，三兵俱起，非時風雨亢旱毒熱，傷害苗稼，令其國土所有世尊聲聞弟子悉向他國，使其國土空無福田。若有世尊聲聞弟子乃至但著袈裟片者，若有宰官鞭打彼等，其剎利王不遮護者，我等亦當出其國土。
又大集經云：爾時世尊以震旦國付囑毘首羯磨天子五千眷屬，迦毘羅夜叉大將五千眷屬，乃至雙瞳目大天女十七大將，各領五千眷屬。汝等賢首皆共護持震旦國土。於彼所有一切觸惱、鬪諍、怨讎、忿競、言訟，兩陣交戰，飢饉疫病，非時風雨，氷寒毒熱，悉令休息，遮障不善諸惡眾生，瞋恚麁獷，苦辛惱觸，無味等物，悉令休息。令我法眼得久往故，紹三寶種不斷絕故。
頌曰：
於赫大聖，種覺圓明。無非不察，
如響酬聲。弗資延慶，孰寤歸誠。
良道可仰，寔引迷生。百川邪浪，
一味吞并。物有取捨，善惡虧盈。
八邪馳銳，四句爭名。識非鑒是，
法住安寧。
