尔时嚩迦仙人忽作是念：世间众生皆从女人而生其身。而彼女人从初怀孕至满十月，或复延胎至十二月方始产生。或于中间有其病患，于病患时极受苦痛。我今方便请问于师，禀受方药与作救疗。作是念已，即诣于师迦叶仙人，伸师资礼而作问言：大师迦叶是大智者，我今欲有所问，愿垂听许。迦叶仙言：恣汝所问。时嚩迦仙人白言：女人怀孕期当十月或十二月，日满方生。云何中间有诸病患，逐致胎藏转动不安、或有损者苦恼无量。我师大智，愿为宣说救疗如是病苦方药。作是问已，听受而住。
尔时迦叶仙人告嚩迦仙言：女人怀孕不知保护，遂使胎藏得不安隐。我今为汝略说随月保护之药。怀孕之人，第一月内胎藏不安者，当用栴檀香、莲华、优钵罗花入水同研，后入乳汁、乳糖同煎，温服此药能令初怀孕者无诸损恼而得安乐。
复次告嚩迦仙言：女人怀孕于第二月胎藏不安者，当用青色忧钵罗花、俱母那花根、䔖角仁、羯细噜迦等药。诸药等分，捣筛为粖，用乳汁煎，候冷服之。此药能令胎藏不损、疼痛止息，昼夜安隐。
复次女人怀孕至第三月胎藏不安者，当用迦俱药、叱啰迦俱药及麻根等诸药等分，以水相和研令极细，又入乳汁同煎令熟，后入乳糖及蜜相和冷服。此药能安胎藏、止息疼痛，若有患者服之安乐。
复次女人怀孕至第四月胎藏不安者，当用蒺藜草根并枝叶等、忧钵罗花并及茎等分用之，以水相和研令极细，复用乳汁同煎令熟，候冷服之。此药能安胎藏、止息疼痛，患者服之而得安乐。
复次女人怀孕至第五月胎藏不安者，当用瓠子根及忧钵罗花，各用等分捣筛令细，后入蒲萄汁、乳汁、乳糖同煎，候冷服之。此药能安胎藏、止息疼痛，患者服之而得安乐。
复次女人怀孕至第六月胎藏不安者，当用闭阿罗药、子摩地迦罗惹药、萨讫多嚩药各用等分，以水相和研令极细，复入乳汁同煎，后入乳糖及蜜，候冷服之。此药能安胎藏、止息疼痛，患者服之而得安乐。
复次女人怀孕至第七月胎藏不安者，当用蒺䔧草枝叶并根捣筛为粖，用乳糖及蜜为丸，用肉汁服之。复以肉汁餐饭食之，或食菉豆粥饭。此药及饭能安胎藏，患者服食而得安乐。
复次女人怀孕至第八月胎藏不安者，当用三誐药、莲花、青忧钵罗花、蒺䔧草各等分，以冷水相和研令极细，后入乳汁及糖蜜等同煎，候冷服之。此药能安胎藏、止息疼痛，患者服之而得安乐。
复次女人怀孕至第九月胎藏不安者，当用麻根、迦俱药、舍罗钵尼药、没哩贺底药各等分，以冷水相和研令极细，入乳汁同煎，候冷服之。此药能安胎藏、止息疼痛，患者服之而得安乐。
复次女人怀孕至第十月胎藏不安者，当用菉豆、忧钵罗花等分，以水相和研令极细，复入乳糖及蜜并乳汁同煎，候冷服之。此药能安胎藏、止息疼痛，患者服之而得安乐。
复次女人怀孕延胎十一月胎藏不安者，当用青忧钵罗花、娑路刚药、莲花并茎等分以冷水相和研令极细，后入乳汁乳糖同煎，候冷服之。此药能安胎藏、止息疼痛，患者服之而得安乐。
复次女人怀孕延至第十二月胎藏不安者，当用迦俱药、叱啰迦俱药、甘草、忧钵罗花各等分，捣筛令细，以水同研，后入乳汁相和煎熟，候冷服之。此药能安胎藏、止息疼痛，患者服之而得安乐。
尔时嚩迦仙人闻师说是女人怀孕保养法已，欢喜信受，作礼而退。