毛詩序：溱洧，刺亂也。兵革不息，男女相棄，淫風大行，莫之能救焉。
溱洧溱與洧，方渙渙兮。士與女，方秉蕑兮。女曰觀乎，士曰既且。且往觀乎，洧之外，洵訏且樂。維士與女，伊其相謔。贈之以勺藥。溱與洧，瀏其清矣。士與女，殷其盈矣。女曰觀乎，士曰既且。且往觀乎，洧之外，洵訏且樂。維士與女，伊其將謔。贈之以勺藥。
溱洧，二章，章十二句。
