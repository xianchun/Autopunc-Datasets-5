民国。汤芗铭译纂将释戒品，略绪十端：一、戒品出处；二、纂释所依；三、标题意趣；四、专据梵疏；五、广引经论；六、修行诀要；七、引论标名；八、戒品戒经；九、校勘汉藏；十、纂释缘起。
初、戒品出处谓此戒品，出自瑜伽师地论，第四十卷本地分菩萨地初持瑜伽处。据奘师传，谓是弥勒菩萨亲说；藏本则云，是无著造。说造缘起固一事也。
二、纂释所依今所纂释，除于校勘汉藏本论，及自引据少分注外，一切文义，悉以藏本宗喀巴师菩萨戒释论为所正依。征诸藏土古来译师翻译经论，首先标明依据梵语，名某某经，名某某论。表有根据，遮诸伪造。亦为昭示依本正误。此所依据菩萨戒释论，已于正本标列藏名，今不再揭。
三、标题意趣宗师释论，依于广宗无著菩萨所造戒品，月官菩萨所造律仪二十颂。复依深宗寂天菩萨集菩萨学论中所说菩萨根本重罪，及其摄颂。综集二宗圆满戒品，分科解释，文广义深，具详拙译菩提正道菩萨戒释论。今兹但依戒品一分，纂辑斯论略释其义。容有未符原论体例，复随此土习尚有所增略。恐启割裂失实过故，不欲标言上师所造，名自译纂。匪敢窃法，希远过耳。
四、专据梵疏宗师自言：若引全论，依戒品文分别注释，诚恐太繁，不便初业。故专依于义理一分，根据菩萨地释，戒品疏等，于受戒法，于防护法，于还净法，广为决择。考天竺菩萨所造大论，或菩萨地，或菩萨戒品诸种释论，藏土已有传译本，而中土未传者，计有八种，列名如左。瑜伽师地论释最胜子等诸菩萨造菩萨地释德光菩萨造瑜伽师地论菩萨地释海云菩萨造菩萨戒品疏德光菩萨造菩萨戒品大疏最胜子菩萨造菩萨律仪二十颂月官菩萨造律仪二十颂疏寂寿大士造菩萨律仪二十颂释难菩提贤大士造如是八种，释全论者唯前一种，释菩萨地唯次二种，专释戒品广有五种。且释全论，或菩萨地，亦复兼释戒品文义。故知戒品，是论主要。又闻藏土研求甚深教理处所，有三大寺。此三寺中，首习五论：曰现观庄严论；曰入中论；曰俱舍论；曰因明论；曰毗奈耶论。而此大论瑜伽师地则不与焉。要依藏土判教道理，鲜有专事学此论者。然于素不专注之论，尚复译文如此其精，所传天竺菩萨疏释如此其多，彼土蕴藏法宝，至胜至广，于斯益信。
五、广引经论云何释论？于彼两疏二释而外，复须广引佛说契经，及诸师论。当知戒品有多文义，非经不立，非论不显。今举五例：
者、如戒品云：律仪戒者：谓诸菩萨所受七众别解脱律仪。即是苾刍戒、苾刍尼戒、正学戒、勤策男戒、勤策女戒、近事男戒、近事女戒。难者或曰：别解脱戒是声闻戒，彼能障碍菩萨律仪，岂诸菩萨所应依止？又别解脱命终即舍，若律仪戒即别解脱戒，菩萨殁已，便应舍失其律仪戒。云何天身菩萨无别解脱戒，而亦能得三聚净戒菩萨律仪？复次，出家菩萨，理应先受其所应受别解脱戒。若在家身，先未正受近事男女所应受戒，堪来正受菩萨戒否？受菩萨戒，能发戒否？能住戒否？如是诸义，若唯征引论师论答，难者则谓一家言说，岂堪凭信。况本论师所造论中皆未有释。又若不依极堪信顺阿笈摩量，契一切智所说言教，亦不堪答难者所难。是故释论引论疏外，复广征引三律仪经，圆满究竟证成其义。由是因缘，亦令昭示菩萨止息恶行之戒，除别解脱，定无其余文句制立。如律仪二十颂释难云：此中非是别有止息杀生等轨。何以故？菩萨所作唯有二事：谓令成熟自内相续，故有远离恶行之律仪戒，摄集妙行之摄善法戒；又令成熟于他相续，故有饶益有情之戒。如是三戒摄为二类：一、止息戒：谓正受持远离毕竟所不应作恶不善法，如杀生等诸种作业，即律仪戒；二、趣入戒：谓学一向定应作事，即摄一切善法之戒、饶益一切有情之戒。是故菩萨止息恶行，唯今所说之律仪戒。于此戒中，所应止息恶不善法，别解脱中制立已尽。若或有谓菩萨止息恶行之戒，于苾刍等七众戒外，别有制立止息恶行种种文句，定不应理。此为释论广引经论第一因缘。
者、如戒品云：若诸菩萨安住菩萨净戒律仪善权方便，为利他故，于诸性罪，少分现行。由是因缘，于菩萨戒无所违犯，生多功德。此文以下，分说现行杀生等七，无所违犯，生多功德。难者或曰：既已证成彼律仪戒即是七众别解脱律仪，云何今得开许别解脱中所立性罪？又如论师所造摄大乘论云：共不共学处殊胜者：谓诸菩萨一切性罪不现行故，与声闻共。世亲释云：一切性罪，谓杀生等，说名为共。是杀生等七支性罪，不许现行，与声闻共。云何彼论又云：甚深殊胜者：谓诸菩萨由是品类方便善巧，行杀生等十种作业，而无有罪，生无量福。复次，若如戒品所说开许现行，何等菩萨得开许耶？几开在家，几开出家耶？如是等义，往昔天竺具法善现大师，谓此应依如来善说为据。当知此从决择菩萨律仪圣典之所出故。是故释论引诸论疏分释其义，复引方便善巧经，及大日经，以为依证。此为释论广引经论第二因缘。
者、如戒品云：若诸菩萨，欲于如是菩萨所学三种戒藏勤修学者，或是在家，或是出家，先于无上正等菩提发弘愿已。既云应先发起愿心，即应有受发愿仪轨。何以故？以受趣入有仪轨故。然论不现受愿心轨，慈氏五论亦复不现。是舍征引余宗正论，无能圆成受戒轨法。此为释论广引诸论第三因缘。
者、如戒品云：若诸菩萨毁犯四种他胜处法，数数现行，都无惭愧，深生爱乐，见是功德，当知说名上品缠犯。若尔，几许现行名数数耶？起于何时，乃至何时，方得名为都无惭愧耶？何名为爱，何名乐耶？为是执受他胜处法无有过失，即得名为见是功德耶？如是等类，论师论中无可寻求，故引经论，及诸疏释，广破广明，成立正义。设凭自臆创立新释，定堕释论所破诸说。此为释论广引经论第四因缘。
者、如戒品云：若诸菩萨以上品缠违犯如上他胜处法，失戒律仪，应当更受；若中品缠违犯如上他胜处法，应对于三补特伽罗，或过是数，应如发露除恶作法；若下品缠违犯如上他胜处法，及余违犯，应对于一补特伽罗发露悔法当知如前。以是义故，菩萨应知何者所犯是中品缠，何者所犯是下品缠。从此了别对三对一补特伽罗如法露悔。然论唯说上品缠犯，未分余二，若不广引诸疏所释，或破其说，或申其义，无由成立中下缠量。此为释论广引诸论第五因缘。复次，当知征引契经，及余菩萨所造正论，是顺天竺一切菩萨释论正轨。即依奘师所译最胜子等造瑜伽师地论释，亦足证明其理。谓彼释文，广引大梵问经、入楞伽经、大义经、广义经、辩说瑜伽师地经、月灯经、大分别六处经、海慧经、功德实性经、正行经、毗奈耶经、慧到彼岸经、分别义经、殊胜经、分别三乘功德经等，多种契经。复引赞佛论、集义论、显扬论等，多种释论。释境、行、果三种瑜伽。又复当知彼所引经，有中观宗所依据者，岂复专是唯识一宗？复次，如戒品云：如是所起诸事菩萨学处，佛于彼彼素怛缆中随机散说。若尔，如是菩萨学处，出何经耶？集菩萨学论云：菩萨律仪者，出于广大乘。是故释此菩萨律仪，理应根据广大乘经。
六、修行诀要如来善说，悉是一切求解脱者能感现未利乐方便。是故契经，为教授中第一殊胜。然不具有成就定量诸种疏释，及诸善士胜妙诀要，于佛至言，专依自力令其悟入，是为甚难。抑令末世堪教化者，无法求得其中密意。故诸大辙，依所传承，造论、造诀。总其诀要清净有本，应于一切广大经论授予定解。若不尔者，非所应依。或有妄执正法自体，分为讲说、修行二类。便谓一切广大经论是讲说法，且谓是中无修持体，别有诀要、开示修要真实法门。起如是见，立如是论，是能障碍于诸经论生起最极殷重恭敬。如俱舍论云：佛正法有二，以教证为体。盖除教证二正法外，别无圣教。教正法者：谓是决择修行践法理趣作用轨则；证正法者：谓决择已，如所决择如实修行。是故二者为因为果，譬如驰马，先当示定所驰骋处，既示定已，即向其处而驰赴之。又如修习次第后篇云：诸由闻所成慧，思所成慧，所通达者，即此便是修所成慧所应修者，非应修余。故有久远受学多法，而于正法作用轨则都不晓了，欲行法时，更须别向余处寻求，是大谬误。今此戒品，于佛所说应取舍处，圆满成就定量教授。复据律仪二十颂文，及宗师所造释论，于定量中，授予定解，成妙诀要。能于所示趣入法门而正趣入，是为学戒希有方便。又复当知初修业者，多由忘念而起违犯。如摄决择分云：若与过失相应，于有罪法不能如实明记有罪，是名忘念。以是义故，天竺西藏两地行人，依二十颂日诵其文，令不忘失所受教授。若能如是恒恒熏习，便能如实如理修行。
七、引论标名纂释文中，有称菩萨地、声闻地、摄决择分等者，系据藏本原文翻释。其有自引小注，则依中土习惯，列名某论某卷及以某品。又因宗师原造释论，首在依从戒品诸疏，于诸疏外，依佛说经。以故本论虽有多品，可资注释戒品文义，而不广引。今为勘对前后译文，及为显示戒品名相，亦有数处，略引本论某卷某品。或有所应征引论文，其文太繁，则但注云已广释于本论某卷某品。用备读者自检阅耳。
八、戒品戒经佛无专经说菩萨戒，故今释戒宗此戒品。如戒品云：复次，如是所起诸事菩萨学处，佛于彼彼素怛缆中随机散说，今于此菩萨藏摩怛理迦综集而说。又此已往，龙猛菩萨造受菩提心仪轨，传菩萨戒。唐善无畏不空诸德传至中土，清净有据。若佛如来已曾亲说菩萨戒经，无著何须综集而说，龙猛何不依佛说授，而别造轨。佛无专经说菩萨戒，至可凭信。复次，造菩萨律仪颂、菩萨根本罪颂、注释戒品、菩萨地等天竺菩萨，亦无只字道及别有佛说菩萨戒经。
九、校勘汉藏汉藏两译瑜伽本论，译主师传或有不同，所据梵本显然无二。惜乎汉译由我奘师命诸弟子分段缀文，以故名句前后异译，未能一贯。且有钞误，以讹传讹。其全论中诸不同处，俟诸他日校勘刊布。今于戒品，随译随校。译文差别，略有三端：
者、戒品他品所出名相，同名异译。如戒品中，相应文句八种，译为相应文句、助伴、随顺、清亮、有用、相称、应顺、常委分资粮法。八十一卷摄释分中解释此八，则又译为相应、助伴、随顺、清澈、清净资助、相称、常委分资粮。前后歧异，实难明了此摄释文，是释戒品相应八种。又谓因第七应顺者三字，误作应供故，但有七种。至唐代遁伦大师，依文释云：然此相应等句，测分为八，别取应顺为第七故。基判为八句而释之，谓七应顺常委，八分资粮法也。今皆不从，即判为七。又如七种补特伽罗，戒品译名正学、勤策男、勤策女；二十六卷声闻地中，则又译为式叉摩那、劳策男、劳策女。如沙门性，九十九卷摄毗奈耶摩怛履迦中译沙门性，戒品则译为沙门。如五邪命，戒品于第十一恶作中，译为诡诈、虚谈、现相、方便研求、假利求利；八十九卷摄事分中，译为矫、诈、现相、研求、以利求利；而于二十二卷声闻地出离地品，释此邪命义时，又译为矫诈、邪妄语、假现相、苦研逼、利求利。如云趣入，三十五卷发心品，译为发心趣入所摄；二十一卷趣入地品中，译为趣入自性；戒品则又以趣入戒，译转作戒。如云初夜后夜不卧，勤修加行，戒品则云，初夜后夜，常修觉悟；二十四卷声闻地出离地品，译为初夜后夜，常勤修习悎寤瑜伽；九十九卷调伏事总择摄中，译为初夜后夜，常不睡眠，勤修胜行；十一卷三摩呬多地中，译为初夜后夜，不常悎寤，勤修观行。如云善士，戒品于善士戒、亲近善士等文，译为善士；于余品中，或译正士，或译贤士，或贤善士，或贤丈夫，或善丈夫，或善士夫。而此善士其相云何？则又广释于二十五卷出离地品，云何成就贤善士法中。如云三十二种大丈夫相，四十九卷建立品中，译为大丈夫相；而此戒品则于一切门戒中说大士相异熟戒时，以大丈夫相，译为大士相。如云供侍敬事，戒品于第二十恶作内，说诸菩萨贪着供事文中，以供侍译供，以敬事译事；十七卷思所成地中，说远离贪受他人恭奉侍卫文中，则以供侍译为侍卫，以敬事译为恭奉；而于余处，或以供侍译为瞻侍，如言瞻侍供给；或以敬事译为承事，如言以胜供具承事供养；或以敬事译为敬事，如言七种敬事差别。
者、戒品自品所出名相，同名异译。如言善知识，于后品中，说以菩萨为同法侣为善知识时，译善知识；前品说亲近善士依止善友时，则以善知识译为善友；而于四十四卷供养近无量品中，释此依止善友时，则又译为亲近善友。既以善友与善知识前后异译，复于亲近依止二名淆混不清。如言善巧，或名通达，于前品中，说诸菩萨当审访求有智有力胜菩萨所，求受净戒文中，则以善巧译为有智；而于后品，说诸菩萨不从一切唯聪慧者，求受菩萨所受净戒文中，又以善巧译为聪慧。应知后语是释前文，若名异译，则义难通。如言邪命，前品则云离矫诈等一切能起邪命之法，而于后品说味邪命法时，又以矫诈译为诡诈。如言懊变，译曰恶作、曰悔愧、曰追愧、曰忧悔、曰悔，同名五译。如言爱味等至，译曰味着、曰贪味、曰味，同名三译。
者、戒品他品，分类违异。如戒品说十清净戒，合太沉太举为一戒，分放逸懈怠为二戒；声闻地出离地品中，说此十种清净违逆品时，则以太极沉下，太极浮散，分而为二，放逸懈怠，摄为一种。如是等类，但就戒品，于教理外略举译文名相歧异数则，当知名相未能一贯，则于教理有碍会通。又依随校，略得四益：㊀、往昔大德学此论时，穷年累月不易贯通，如相应文句八种，邪命五种，有智聪慧等，以后释前一切文句，今依藏本了如指掌。㊁、亦有文句非后释前，而于义事应成一贯，如趣入心与趣入戒，如求沙门与求沙门性，如恶作羸劣与悔愧微薄等，今依藏本方得会通。㊂、有时疑难某句某字，或钞写误，如第十八恶作中，虽复于彼无嫌恨心，然由禀性不能堪忍，故不受谢，亦名有犯，有所违越，是染违犯。此中所云是染违犯，依义比度，应是非染违犯之误。今勘藏本，亦译是字，显据梵本正译而出，非钞写误。㊃、近时亦有事校勘者，或有觉知某文某句，汉论显了，藏译难通。或有诸名，汉有藏缺。征诸释论，始知藏译依据梵本，直译其文，不事增减，其中辞意或有隐密，别译释文而释其义。至我汉译，依诸疏释，摄集其义，增添其文。如戒品云：摄善法戒者，谓诸菩萨受律仪戒后。藏本则云：正受戒后。然其释文则仍说为正受律仪戒后。又戒品云：由身语意积集诸善。藏本则云：由其身语积集诸善。未有意字。然其释文仍说有意。如是四益，但就略校所得，若广校勘，则其所得当有过之。是故本会大心同法，发心校勘汉藏两译。
十、纂释缘起诸求依止菩萨行者，最初应依清净教授发菩提心，次乃修学菩萨所学。菩萨学中，以受律仪而为先首，谓不受学菩萨律仪，无时能趣无上菩提故。如戒品云：于是净戒，过去一切菩萨已学、未来一切菩萨当学、现在一切菩萨今学。是谓三世一切菩萨定如是学，非谓一类菩萨应于中学，或有一类得学所余。此名一切如理修学佛道菩萨唯一行道。故我宏持真实至教学会同法，或从轨范受大法时，顺受律仪，或别从师如理正受。要皆誓愿随顺三世一切菩萨学律仪者。爰于己卯夏日，相约为说菩萨戒释论，惜时过短，未尽真义，复因释论文义广博，不易诵持，乃专依止中土译圣玄奘三藏所译瑜伽戒品，纂述释论而释其义。益以古德释此戒品，仅唐窥基遁伦二师，文义简略无从玩索，今依正论义较详实，成此纂释供诸同法。自顾愚昧，又以一身从事译勘，深惧疏失。谨借宗师所造露文用自发露。文曰：
大乘道深我慧劣，应有舛失文义处；我今发露圣智前，仰祈悲愍垂证正。
民国。汤芗铭译纂今释戒品总标二门：一、释嗢柁南所摄；二、释嗢柁南中事义。
云何菩萨戒波罗密多？嗢柁南曰：自性、一切、难、一切门、善士、一切种、遂求、二世乐、清净，如是九种相，是名略说戒。
谓九种相戒，名为菩萨戒波罗密多。一、自性戒；二、一切戒；三、难行戒；四、一切门戒；五、善士戒；六、一切种戒；七、遂求戒；八、此世他世乐戒；九清净戒。
考藏本云：嗢柁南曰：自性、及一切、艰难、与普门、善丈夫相应、一切种亦尔，损求俱成就，此世他世乐、极清净九种，是名略说戒。
此中何等是菩萨戒？当知九种：谓戒自性、一切戒、艰难戒、普门戒、善丈夫戒、一切种戒、损求戒、此世他世乐戒、极清净戒。
自性戒者：谓戒总相。一切戒者：谓广分别戒中事品。难行戒者：谓依趣入难成办故，不共差别。一切门戒者：谓从何门，或云何相、入戒差别。善士戒者：谓行持者所依差别。一切种戒者：谓广开合戒中种类。遂求戒者：谓由所作善息灭苦，境与所作，二种差别。此世他世乐戒、及清净戒者：谓依次第断证差别，令果差别故。
上来释嗢柁南所摄已。
二、释嗢柁南中事义有六：一、略诠自性戒；二、广释一切戒；三、分释一切戒中所分出戒；四、释戒胜利；五、释戒所摄；六、释戒所作。初略诠自性戒有二：、自性；、功能。初自性有四：㊀、功德名数；㊁、功德作用；㊂、功德因果；㊃、功德定数。
云何菩萨自性戒？谓若略说，具四功德，当知是名菩萨自性戒何等为四？一、从他正受；二、善净意乐；三、犯已还净；四、深敬专念，无有违犯。
二、功德作用：
由诸菩萨从他正受故，于所学戒若有违犯，即外观他深生愧耻。由诸菩萨善净意乐故，于所学戒若有违犯，即内自顾深起惭羞。由诸菩萨于诸学处犯已还净，深敬专念初无违犯二因缘故，离诸恶作。如是菩萨从他正受善净意乐为依止故，生起惭愧；由惭愧故，能善防护所受尸罗；由善防护所受戒故，离诸恶作。
由诸菩萨从他正受，于所学戒若近犯缘，即外念他呵责匪宜，便于恶行生起愧耻。由诸菩萨善净意乐，于所学戒若近犯缘，即内自顾自法因缘，便于恶行生起惭羞。由犯已还净，初无违犯二因缘故，令无追悔。谓依如是从他正受、善净意乐，随行所生惭羞愧耻，即便能以初无违犯，及既犯已还净之门，防护其戒。由善防护所受戒故，不复观见有罪随行，令无追悔。以是而言，诸受律仪者，应以如理通达之慧，于自相续尽力观察，亦不见有若粗若细诸罪随行，生起至极清净相续，无追悔意。此亦从初励令不犯。若时误由失念等犯，即便速疾令念安住，应依发露悔除，后坚守护等法，令其还净。然能此者，应有极大惭愧相应。若为令生惭羞愧耻，初受戒时，所从受境，应是唯一具足实相大善知识。能受意乐，应自至诚，非是为随逐他转等，非是为求资活命等下劣意乐，以胜意乐而求受戒。故于如是始初二因，当善专注。
有疏说云：此四功德，初一为受，后三为护。本论则说初二功德，是能防护净戒之因。菩萨律仪二十颂亦云：此以胜妙净意乐，从彼安住于律仪，善巧、有能、上师受。是故初二功德，受品所摄；后二功德，护品所摄。
当知此戒，若不会遇具德上师，即得观想诸佛菩萨现临在前而自受之，亦能发戒。此说从他而正受者：谓若有师可能会遇，定应访求彼善知识从其正受。如是受者，于护学处，易得生起欢喜恭敬，由是令成清净戒故。大乘集菩萨学论中亦如是说。
又于是中，从他正受、善净意乐，此二是法；犯已还净、深敬专念无有违犯，此二是前二法所引。
前二功德，能引后二。是故当知前二是因，后二是果。引发之理如前已说。
又于是中，从他正受，善净意乐、深敬专念无有违犯，由此三法，应知能令不毁菩萨所受净戒；犯已还净，由此一法，应知能令犯已还出。
问：何缘决定四种功德？答：为令尸罗能极清净，定须从初令不染犯，及既犯已令其还净，如是二事。是故依止从他正受、善净意乐、深敬专念无有违犯，如是三法令不违犯。复依犯已还净一法，令其还复从罪中出。由是因缘决定为四。
诸余疏中，摄四功德，有四种说：第一说云，初一功德为受，后三功德随护所受。第二说云，意乐功德有一，加行功德有三。第三说云，善净意乐为受，余三是戒自性。所言受者：复有三受：一者、为令自己语言信重；二者、令作余人胜福德田；三者、为令证得大自在主，远离损恼诸有情故。所言余三是戒自性者：亦复有三：一、所受戒；二、所还净戒；三、所防护戒。第四说云，二为净戒之因，二为净戒之果。
二、功能有四：一、妙善；二、无量；三、饶益；四、大果胜利。
如是菩萨具四功德自性尸罗，应知即是妙善净戒。正受随学，能利自他；利益安乐无量众生；哀愍世间；诸天人等，令得义利利益安乐故。
考藏本云：正受随学，此具四德菩萨戒性：能利益自、能利益他；利益众生、安乐众生；哀愍世间；于诸天人令得义利，令得利益，令安乐故，应知妙善。
问：正受随学，此能具足四功德戒，有何功能？答：谓有能利自他利益安乐等事。
初说能利自：于中声闻能利自者：觉了圣谛，为令证得永断烦恼，及诸苦故，少事少业，唯修于自寂静调伏；一切菩萨能利自者；二断二智，谓烦恼障断，所知障断。烦恼障断故，毕竟离垢，一切烦恼不随缚智。所知障断故，于一切所知无碍无障智。
次说能利他：菩萨当其初发心时，趣入能利有姓无姓二种有情。言能利无姓有情者；初说利益无量众生，谓暂济拔令出恶趣，于诸不善，若未生者不令生起，其已生者令其断舍。
次说安乐无量众生：谓令彼等安处乐趣，于诸善法未生令生，已生令长。
次说哀悯世间：谓于无姓无量众生，就中多分怀瞋憎背，定无堪能，虽已成器，颠倒陨坠奔往恶趣，犹如过客，不舍利益安乐意乐，期待时劫。言能利有姓有情者：初说诸天人等令得义利，谓能安处诸有姓者，于沙门性。
次说诸天人等令得利益：谓令修习初资粮道，及加行道，以此引入彼沙门性。次说诸天人等令得安乐。谓以轻安，身心赜悦，能令彼等现法乐住，又令究竟尝解脱乐。由是因缘，说为妙善。言妙善者：谓无欺诳。自余疏中，多立异门，今不采用。
应知即是无量净戒，摄受无量菩萨所学故。
考藏本云：总摄菩萨无量所学，应知无量。
谓摄菩萨无量学处。
应知即是饶益一切有情净戒，现前能作一切有情利益安乐故。
考藏本云：现前安住利益安乐一切有情故，应知即是饶益有情。
谓于趣入时，或于果时，皆能安住利益安乐诸有情故。
应知即是能获大果胜利净戒，摄受随与无上正等菩提果故。是名菩萨自性戒。
考藏本云：摄受随与无上正等菩提果故，应知大果，及大胜利。又藏本无是名菩萨自性戒一语。缘后四种，是说正受随学自性戒已所有功能，非自性戒。
谓菩萨位中，能自摄受大菩提果，是名大果。正觉位中，随与他果，名大胜利。菩萨唯由所具净戒，即有三善：谓初发心时，能利自他乃至广说，是为初善；饶益有情是为中善；大果胜利是为后善。非如声闻须具三学，乃得说为初中后善。
二、广释一切戒有三：一、释所受戒；二、释受戒法；三、释防护法。初复有四：、分别；、自性；、具足因缘；、总结事义。
云何菩萨一切戒？谓菩萨戒略有二种；一在家分戒；二出家分戒。是名一切戒。
又即依此在家出家二分净戒，略说三种：一律仪戒；二摄善法戒；三饶益有情戒。
此中有二：
一、依身分别。依身品类虽有多种，总摄为二：谓在家菩萨品所摄，出家菩萨品所摄。属彼等身所有净戒，名一切戒，谓是在家出家诸菩萨身所学戒故。最胜子云：三种趣中，若诸恶趣，及彼天趣，有法尔得，是在家戒。在人趣中有二分戒。又萨穆札疏云：若在恶趣及色界中，无从他受，有法尔得，即在家戒。欲界天、人、有法尔得，及从他受，是故此有在家出家二分净戒。此戒名为菩萨律仪，殁亦不失，在在生处法尔能得。以要言之，菩萨律仪，死后随行通于三趣，为所共许。而开在家出家二分戒者，由诸菩萨或是俱行，或不俱行勤策男等五部出家律仪故。
二、自性分别。又即依此在家出家二分净戒，摄为三种：一律仪戒；二摄善法戒；三饶益有情戒。谓此三种，总摄菩萨所应防护一切戒故。
何缘净戒立为三种？在诸疏中有二种说：有说为令顺合声闻乘中三律仪数，谓别解脱律仪，损伏烦恼；静虑律仪，损伏一切犯戒种子不令暂起；无漏律仪，永害一切恶戒种子。有说菩萨所作，尽于二种，谓令成熟自内相续及他相续。于自成熟定须远离恶行摄集妙行二事，即律仪戒，摄善法戒。于成熟他，定须饶益有情净戒。故定为三。如是二说，后为应理。何缘决定三戒次第？如萨穆札疏云：与声闻共，远离戒者，是后二因，其转作戒，则不与共。转作戒者：谓自未度而欲度他，不应道理。如经说云：自未寂静，即便不能令他寂静。故先未修摄一切善，便不能作饶益有情，由是定为三戒次第。如是说者，至为应理。
二、自性有三：一、律仪戒；二、摄善法戒；三、饶益有情戒。
律仪戒者：谓诸菩萨所受七众别解脱律仪，即是苾刍戒、苾刍尼戒、正学戒、勤策男戒、勤策女戒、近事男戒、近事女戒。如是七种，依止在家出家二分，如应当知，是名菩萨律仪戒。
律仪戒者：谓七众别解脱律仪，即是苾刍戒、苾刍尼戒、正学女戒、勤策男戒、勤策女戒、属出家品；近事男戒、近事女戒、属在家品。又别解脱原有八分，今兹不列近住分者，谓如菩萨律仪二十颂释难云：唯于一昼夜受持者，非难行故，非是究竟俱离欲故，非久远时能相继故。非此所应，是以不说。别如萨穆札疏中云：言近住者，近事男女所正安住，摄近事中，故尔不列。则不应理。
问：为是七众别解脱外，别有抑无菩萨律仪戒耶？若别有者，即与菩萨地说相违。菩萨地中，除此七众未说余故；若别无者，则别解脱命终即舍，如是虽具菩萨律仪，命终已后失律仪戒，天身菩萨，不堪能得期学三戒菩萨律仪。答：若是出家，随行菩萨律仪，随其五众别解脱分，即律仪戒；若是在家近事男女，随行菩萨律仪，随其二众别解脱分，为律仪戒；若彼天人，其身不堪任别解脱，然是随行菩萨律仪。如所远离十种不善，或如远离身语不善七种远离，一切远离性罪，共于七众别解脱分，是律仪戒。非是纯一别解脱律仪。道炬论疏亦如是说，如彼疏云：此中所云律仪戒者：谓是防护制罪之七众别解脱律仪，及防护性罪戒，防护十不善戒。初是纯一别解脱分，后者唯是共于七众别解脱故。牟尼密意庄严论中亦同此说，谓彼论云：律仪戒者：是止息戒，谓以七种远离为相，无贪、无瞋、正见三法，为其等起。同论又云：当知此戒与等起俱，增上力故，便得成为十善业道。菩萨律仪二十颂释难亦云；如菩萨地说，七众别解脱即是菩萨律仪戒。此中义者，当知即以别解脱律仪，成为菩萨律仪支中一分。以是义故，若已别具别解脱律仪，虽成正受菩萨律仪之器，亦当复授此中菩萨所学文句。此中非是别有止息杀生等轨。若尚不止杀生等事，未有能成正受菩萨律仪之器。意谓不求止杀生等，非是堪能发起菩萨律仪之器。又其止息杀生等相，共别解脱。故谓菩萨地中所说，是以七众别解脱成为菩萨律仪一分。如后所言，诸具菩萨律仪者，虽有分位，开杀生等身语七支，而亦无与别解脱远离杀生等有不共过。譬除酒外，有诸制罪，虽得开许患病苾刍，然依总则，一切具苾刍律仪者，皆应遮制。又如正受苾刍律仪，应为勤求远离一切不应作事，非为择一支分而受。故身语七，除有分位得开听外，如别解脱，宁舍生命，要期防护不令现行。复次道炬论云：七种别解脱律仪，与余律仪恒相应；菩萨律仪堪任者，所余一切皆非是。此颂所示初修业者，若无随一七众别解脱，即不堪任发起殊胜戒律仪者。是谓若无共于七众别解脱远离性罪，不堪发起菩萨律仪。非谓若无唯一实相七众别解脱，便不发起菩萨律仪。道炬论疏云：今为显示具别解脱，是戒律仪殊胜依身。此义在昔有二宗派：有说应依别解脱者，谓应依止于别解脱，乃能发起菩萨律仪，及能安住菩萨律仪；有说不依别解脱者，执别解脱是声闻戒，谓能障碍菩萨律仪。
应依者云：菩萨别解脱者，契经所说，是大小二乘各有七众别解脱，唯不损他总相七众别解脱，是所应依。谓饶益中，即已包含不损恼故。然二种乘中别解脱有所别者，谓以自尔相续，将护他心，犯可还净，希求利他胜善意乐，判为一类；及此相违，为别一类。故不应有无别之共。若依小乘之别解脱，则是相违，大乘别解脱者，正是菩萨所应学处。自为自依亦有相违，无是过失。宝云经云：小乘别解脱律仪，与菩萨学为异类故。然于大乘七众戒中，若为正受，若防护等，一切应依调伏中说。上来所说不应道理。若谓菩萨律仪，应以七众别解脱为发起依，则诸天人不应发起菩萨律仪；若谓应以别解脱为安住依，则死殁已相续不舍，天与旁生，亦复应有苾刍等众。此如牟尼密意庄严论，亦谓不须别解脱为菩萨律仪发起所依。如彼论云：若谓近事男、近事女、勤策男、勤策女、正学女、苾刍、苾刍尼，各应尽寿，随其所应，住于七众别解脱律仪，乃可从受菩萨律仪。若不如是，不发菩萨律仪故。如是言者，是未通达大乘经义。若谓无别解脱律仪，不能发起菩萨律仪者，则是尔时菩萨藏中，及其论疏，应当说言：此别解脱，为彼菩萨律仪根本；复应说言：决定当依于别解脱，犹如大乘菩提道中，决定当依归趣三宝。是故菩萨地中阐明律仪戒时，说为即是七众别解脱者。当知所说俱通二分：谓纯一七众别解脱，及别解脱与律仪戒二中所共远离性罪。不应执为单指七众。此中共别解脱远离性罪之律仪戒，与其所受菩萨律仪平等发起。是故彼与菩萨律仪，不事计别能依所依。虽未先受纯一七众别解脱，亦能发起菩萨律仪。然若依身有别解脱，如法堪任，谓当先受在家出家随一别解脱。若不尔者，便于如来圣教次第，有逾越故。譬如未受勤策律仪，即便直受苾刍律仪，虽能发戒，然不应尔。
不依者云：若未除遣自利意乐，不能发起菩萨律仪，是即名为发起之障；若先已具菩萨律仪，而复发起自利意乐，便坏律仪，是即名为安住之障。此由未明别解脱律仪，小乘意乐，二者区别起误解故。谓于发起菩萨律仪，虽应弃舍小乘意乐，然别解脱非所应舍。若先已具大乘律仪，而乃发起小乘意乐，虽坏大乘，然未弃舍其别解脱，以别解脱两乘共故。由彼意乐，便可弃舍于别解脱，不应理故。又若其身，先时已具别解脱律仪，而来正受上部律仪，身圆满故。由此道理，若谓安住上部律仪，便令弃舍初部律仪，即是断毁佛教根株。使彼利乐众生禾稼，遭大冰雹，是邪分别，未解上部初部经典真义理门。当永弃舍，制止如是邪分别故。如圣三律仪经云：常应顺奉如前所说别解脱教。护光，世若有人，于别解脱起违背想，则为于佛力无所畏而生违背。彼若于佛力无所畏生违背者，则于去来现在诸佛而生违背。由此未来所受异熟无量大苦，假使三千大千世界一切众生受地狱苦，比前众生所受苦毒，百分不及一，千分不及一，百千俱胝乃至算数譬喻邬波尼杀昙分亦不及一。若欲远离如是苦恼，应当远离如是种类恶行苾刍。纵远相去千逾缮那，亦应遥避，何况近耶？若但闻名，尚应弃舍，何况见闻而不远离？伽湿弥罗善逝宝顶吉祥智友尊者，亦于下劣邪分别说，力破广释，引申正义。谓如不违尸罗律仪本誓论云：最初依出家，安住显密道；后以愚闇故，所依调伏论，声闻等律仪，别解脱问年，中所说学处，多不能守护。复执声闻律，违异菩萨戒，乃住菩萨戒，而舍出家律。又云：舍出家律仪，便于显密戒，亦不堪受持。又云：具慧觉者最殊胜，菩提萨埵大苾刍；一切时处方便巧，梦中亦不思违越。多契经中，亦广说诸转轮圣王在家菩萨，久远已来学菩萨行，尚复舍家，希求出家受近圆戒。是故一切住大乘者，总应于别解脱，尤应于中出家律仪，爱护受持。
二、摄善法戒有三：一、略标；二、广释；三、总结。
摄善法戒者：谓诸菩萨受律仪戒后，所有一切为大菩提，由身语意积集诸善，总说名为摄善法戒。
藏本依从梵论原文，译为正受戒后。宗师谓有多论疏中，释为正受律仪戒后。本论译文亦遵其义。
此中有三：
一者时，即受戒后。如经中云：随所修集一切善法由安住戒。是说唯由安住净戒，乃能生起善法，安住善法，增长善法故。此中义者，谓正受菩萨律仪已，乃能令其摄一切善。是故于初，应当坚固其律仪戒。
二者所缘，即是为大菩提。谓为成熟自内佛法。是故今兹摄善法戒为自成熟，后戒所说饶益有情为成熟他，是即二戒所缘差别。
三者自相，即是由身语意积集诸善。谓由三门各别所作，或复身语二门所作，或复俱通三门所作，是即名为摄善法戒。梵本原文，但言身语而无意字。别有疏云：不说意者，谓于摄善法戒位中，唯身语戒故。然大疏中，则多说为应有意善。德光疏中亦说有意，谓说身语，便能推知包含意字，故未说意。此说可据。又菩萨律仪二十颂释难与道炬疏，皆谓论文当有意字。本论译文亦遵其义，故添意字。
二、广释有八：一、生起三慧；二、于胜福田积集资粮；三、随喜功德及有德者；四、习近安忍；五、回向发愿；六、供养三宝；七、住不放逸；八、习资粮道所依善法。
此复云何，谓诸菩萨依戒住戒，于闻，于思，于修止观，于乐独处，精勤修学？
谓诸菩萨，依止安住律仪戒已，以无散乱谛听正法，而求闻慧；于所积集多闻资粮，简择通达，而起思慧；次修止观，趣入修慧。此亦观待身离闇闹，心离诸恶不善寻思，而乐独处。律仪二十颂释难，则以于乐独处说为一向爱乐。此中修止，即是定学；其闻思慧，及修观者，即是慧学。谓从尸罗引发二学。
如是时时，于诸尊长，精勤修习合掌起迎问讯礼拜恭敬之业。即于尊长勤修敬事，于疾病者，悲愍殷重瞻侍供给。
遥见尊长，离傲逸相，悦豫欢庆，赞言善来，出诚实语，或恭敬语，身行礼拜，起身备座，为表恭敬，疾起承迎。次若渐近见至面前，问讯合掌，或供役使，恭敬承事。又于病者悲悯瞻侍。此有三田：一谓有恩；二谓师长；三谓有苦。初即父母，次即亲教轨范二师，后即病人。谓是在家出家二众菩萨生起福德所依之处，故名福田。
于诸妙说，施以善哉；于有功德补特伽罗，真诚赞美；于十方界一切有情一切福业，以胜意乐起净信心，发言随喜。
若有能于如来善说无倒宣说，有于三宝发语赞颂，作妙说者，施以善哉。于彼具足闻等功德补特伽罗，真诚赞美。于诸有情一切福善，以胜意乐发言随喜。又了知他能作福田，深心欢喜，远离嫉妒。虽自未作，亦能获得与自作等一切福德。令随彼等福善转故，复当庆幸自有所作。
于他所作一切违犯，思择安忍。
于他所作一切损恼，方便思择视为夙业，起深悲愍。不还以忿，不报侵犯。
以身语意已作未作一切善根，回向无上正等菩提，时时发起种种正愿。
为令所作不坏失故，为令引生异类福德故，已作未作三业诸善，回向无上最胜菩提。又为引发无量功德，时时发起十地经说十种大愿，或发普贤行愿胜王。
以一切种上妙供具，供佛法僧。
于三宝所，以一切种财物、正行二种供养，而作供养。又能兴起广大供养，上妙非劣。
财物供养者：如本论四十四卷供养亲近无量品云：若诸菩萨，于如来所，若制多所，以诸衣服、饮食、卧具、病缘医乐供身什物，敬问礼拜，奉迎合掌，种种熏香、末香、涂香、华鬘、妓乐、幢盖、幡灯、歌颂称赞、五轮归命、趋绕右旋，而为供养；或复奉施无尽财供，或复奉施末尼、真珠、琉璃、螺贝、璧玉、珊瑚、砗磲、码瑙、琥珀、金银、赤珠右旋如是等宝；或复奉施末尼、环玔、宝璩印等诸庄严具；乃至奉施种种宝铃，或散珍奇，或缠宝缕，而为供养。是名菩萨于如来所，若制多所，财敬供养。正行供养者；彼品又云：若诸菩萨，少时少时，须臾须臾，乃至下如构牛乳顷，普于一切蠢动有情，修习慈愍喜舍俱心。于一切行，修无常想，无常苦想，苦无我想，于其涅槃修胜利想。于佛法僧波罗密多，修习随念，少时少时，须臾须臾，于一切法，发生少分下劣忍智，信解离言法性真如，起无分别无相心住。何况于此若过若增，如是守护菩萨所受尸罗律仪，于奢摩他，毗钵舍那，菩提分法，精勤修学。亦于一切波罗蜜多，及诸摄事，正勤修学。是名菩萨于如来所，正行供养。广大供养者：彼品又云：若多供具，若妙供具，若现在前，不现在前，若自造作，教他造作，若淳净心，猛利胜解现前供养，即以如是所种善根，回向无上正等菩提。如是七种，说名菩萨广大供养。又云：如是供养佛，如是供养若法、若僧，随其所应，当知亦尔。
于诸善品，恒常勇猛精进修习，于身语意，住不放逸。
恒常无间发大精进，趣修六度一切善品。
于诸学处，正念正知正行防守。密护根门；于食知量；初夜后夜常修觉悟；亲近善士，依止善友；于自愆犯，审谛了知，深见过失。既审了知深见过已，其未犯者，专意护持，其已犯者，于佛菩萨同法者所，至心发露，如法悔除。
于诸学处，意能正念正知相应，身语正行而遍防守。若不护根，即便随逐诸可意境不可意境，生起贪瞋。为令护心，密护根门。又若过饱或过饥者，即便无力策发精进。安住身故，不堕二边，适可而食，名食知量。又于夜中分作三分，中夜寝卧，初夜后夜及昼日分，或作诵持，或作观修。是名初夜后夜恒常悎寤勤修观行。又当亲近进修诸善，除遣不善，助益善士。复应依止授经法等，诸善知识。自为自内大善知识，于自愆犯，审谛观察。既了知已，深见此世他世过失，依止对治而预遣除。其误犯者，若有胜缘遇佛菩萨，即对其前；若不会遇，当于十方诸佛菩萨像前，启白请证，发露悔除；或于善友同法者所，亦如是行。
此中所云常修觉悟，亦即本论二十四卷声闻地出离地品中之常勤修习悎寤瑜伽。九十九卷总择摄中之常不睡眠勤修胜行，十一卷三摩呬多地中之不常悎寤勤修观行，同名异译。又此文中一切修法，广释于本论二十三卷出离地品第三之二，二十四卷出离地品第三之三，二十五卷出离地品第三之四。
如是等类，所有引摄护持增长诸善法戒，是名菩萨摄善法戒。
所有引摄护持增长如是等类一切善法之戒，是名菩萨摄善法戒。言引摄者：谓令新生；如生三慧。言护持者：谓于一切已生起者不令坏失；此如习近安忍，谓若不能遮护瞋恚，即能毁坏所积善故。言增长者：谓于一切已护持者，复令增长广大丰满；有如回向，及发正愿。
云何菩萨饶益有情戒？当知此戒略有十一相。何等十一？谓诸菩萨，于诸有情能引义利彼彼事业，与作助伴，于诸有情随所生起疾病等苦，瞻侍病等，亦作助伴；又诸菩萨，依世出世种种义利，能为有情说诸法要，先方便说，先如理说，后令获得彼彼义利；又诸菩萨，于先有恩诸有情所，善守知恩，随其所应现前酬报；又诸菩萨，于堕种种师子虎狼鬼魅王贼水火等畏诸有情类，皆能救护，令离如是诸怖畏处；又诸菩萨，于诸丧失财宝亲属诸有情类，善为开解令离愁忧；又诸菩萨，于有匮乏资生众具诸有情类，施与一切资生众具；又诸菩萨，随顺道理，正与依止，如法御众；又诸菩萨，随顺世间事务言说，呼召去来，谈论庆慰，随时往赴，从他受取饮食等事。以要言之，远离一切能引无义违意现行，于所余事心皆随转；又诸菩萨，若隐若露，显示所有真实功德，令诸有情欢喜进学；又诸菩萨于有过者，内怀亲昵利益安乐增上意乐，调伏诃责，治罚驱摈，为欲令其出不善处，安置善处；又诸菩萨，以神通力方便示现那落迦等诸趣等相，令诸有情厌离不善，方便引令入佛圣教，欢喜信乐，生希有心，勤修正行。
约略说之有十一相：谓于应助伴者；昧方便者；有恩惠者；遭怖畏者；遇忧恼者；乏资具者；求依止者；乐顺心者；诸正行者；诸邪行者；应以神通作调伏者。如其所应成办义利。
三、具足因缘有二：一、略标；二、广释。
云何菩萨住律仪戒、住摄善法戒、住饶益有情戒？善护律仪戒、善修摄善法戒、善行一切种饶益有情戒？
二、广释有三：一、律仪戒具足因缘；二、摄善法戒具足因缘；三、饶益有情戒具足因缘。初复有二：、分释；、总结。初复有十：
谓诸菩萨住别解脱律仪戒时，舍转轮王而出家已，不顾王位，如弃草秽。如有贫庶为活命故，弃下劣欲而出家已，不顾劣欲。不如菩萨清净意乐，舍轮王位而出家已，不顾一切人中最胜转轮王位。
谓诸菩萨，虽获人中最胜妙欲转轮王位，亦能弃舍而求出家。既出家已，不顾彼欲，如同草秽。所言欲者：有所希乐说名为欲。此有二种：一、事欲，谓诸受用；二、烦恼欲，谓于事欲随逐爱味。今兹所说是彼事欲，于彼应作扫除之想。腐草既弃终不返顾。如是观见此中无有可爱义利，先时所弃不复还顾。又应能作不净之想，粪秽既弃终不返顾。如是观见彼欲染污如粪秽然，亦不还顾。若于最初，弃舍在家诸所受用而出家已，又还于彼而生追恋，则于律仪不得清净。故应安住如前二喻，作二种想，更令坚固无贪善根。
又诸菩萨住律仪戒，于未来世天魔王宫所有妙欲，不生喜乐，亦不愿求彼诸妙欲，修行梵行。于彼妙欲，尚如实观，犹如趣入广大种种恐畏稠林，况余诸欲。
尚不希愿于未来世，为求魔宫所系他化自在，诸欲受用而修梵行，况于此外所余诸欲。所言于彼不喜乐者：谓如实观，犹如充满虎豹稠林，不欲趣入。
上说不顾恋过去诸欲者，唯说人欲，不言天欲。以律仪戒出家为主，天中无有出家者故。此说不喜乐未来诸欲者，唯说天欲，不言人欲。以天魔王宫，诸欲受用无过上故。于未来世，如是妙欲尚不愿求，何况人欲。以要言之，若为善护，或令清净出家律仪，定须不为未来诸欲而修梵行。但能不顾先舍诸欲，不生喜足。
又诸菩萨既出家已，于现在世尊贵有情种种上妙利养恭敬，正慧审观，尚如变吐曾不味着。何况于余卑贱有情，所有下劣利养恭敬。
谓于国王长者尊贵有情，上妙利养恭敬诸欲，尚不味着，何况于余卑贱有情，所有下劣利养恭敬。譬如食物，食已变吐，不复味着。即以正慧如实审观，与彼相同。
此中主要，谓若希愿未来诸欲而修梵行，但得名为善好希愿，不得名为别解脱律仪。然亦弃舍往昔所得诸欲受用，及不贪着现在诸欲，非是在家律仪戒中定不可无，于出家众决定应有。若不总修生死过患，别修诸欲过患，如前所说止息其心，应知不能善护尸罗。
如本论一百卷摄事分云：谓有一类补特迦罗，先求涅槃而乐出家，出家以后，为天妙欲爱味所漂，所受持戒回向善趣，唯护尸罗便生喜足。是名外补特迦罗于增上戒第一邪行。
又诸菩萨常乐远离，若独静处，若在众中，于一切时，心专远离寂静而住。不唯于是尸罗律仪而生喜足，依戒住戒，勤修无量菩萨等持，为欲引发证得自在。
身乐远离居独静处，若处众中，远离八种寻思而住。不唯有戒便生喜足，依止净戒，勤修菩萨无量等持，令新引发，究竟引发，而能于定证得自在。是谓唯能清净尸罗，便生喜足，而不进求上胜功德，即便不能圆满尸罗。
言远离者：谓是愦闹远离。常乐远离者：谓是乐居闲寂。如集异门论云：诸空回舍，皆名闲寂。若住此中，欢喜爱乐，不生愁思，心无厌怖，是故说为乐居闲寂。
又诸菩萨虽处杂众，而不乐为乃至少分不正言论。居远离处，不起少分诸恶寻思。或时失念暂尔现行，寻便发起猛利悔愧，深见其过。数数悔愧深见过故，虽复暂起不正言论诸恶寻思，而能速疾安住正念，于彼获得无复作心。由此因缘，则能拘检。习拘检故，渐能如昔于彼现行深生喜乐。于今安住彼不现行喜乐亦尔，又能违逆令不现起。
若时居住纷杂众中，亦不发起少分不正杂秽言论。若居寂静远离处时，亦善防护，不起少分八恶寻思。或时失念，暂尔现行，寻见其过，发猛追悔。若能如是数数修作，由此因缘，诸恶语意暂一能起，寻生正念获不作心，即得除遣。习除遣故，渐能如昔于彼二事深生喜乐，自今以后，能令二心转易其位，便得生起乐不现行。
从初励力令不现行；若时现行，令念安住，深见过患起猛利悔。前念后念变易而住，是名遮遏所不应作，令得成为清净尸罗，无上教诫。
此中所云拘检，藏本译为除遣。瑜伽略纂释云：言拘检者：即拘检其心，令不起恶散乱。如人作拘检时，不生纵逸等。伦记释云：自敛摄名拘检。
又诸菩萨，于诸菩萨一切学处，及闻已入大地菩萨广大无量不可思议长时最极难行学处，心无惊惧，亦不怯劣。唯作是念：彼既是人，渐次修学，于诸菩萨一切学处，广大无量不可思议净身语等诸律仪戒成就圆满；我亦是人，渐次修学，决定无疑，当得如彼净身语等诸律仪戒成就圆满。
若闻已入大地一切菩萨三聚净戒，宽广博大；及其学处超过算数，无可度量；非寻思境，不可思议；历无数劫而勤修行，要期长时，非短时行；若舍身等，余所不能最极难行。于如是等，应当灭除惊惧怯劣，念我不能而自轻懱。云何灭除？谓作是念：彼既是人，渐次修学，乃得与彼学处相应，非由本初便能尔尔；我亦是人，渐次修学，精进不舍，决定无疑当得如彼所成就者。作是念已，发大勇悍。若闻如是无量学处，作如是云：莫堪修学。便生轻舍；又作是念：此是所余诸菩萨事，非我所事，便弃舍之。是名增长种姓堪任极大障碍。当如前说灭除怯劣。能实行者，发勤精进励力趣行；暂所不能，而亦自念我于此等终必修学，恒修勇悍。又应勤修，积集资粮，净治罪障，发弘大愿，而为成就学处之因。
又诸菩萨住律仪戒，常察己过，不伺他非。普于一切凶暴犯戒诸有情所，无损害心，无瞋恚心。菩萨于彼，由怀上品法大悲故，现前发起深怜愍心，欲饶益心。
考藏本云：又诸菩萨住律仪戒，察自过失，而不寻伺他过他失。即以依止如法大悲，普于一切凶暴犯戒诸有情所，无损害心，无瞋恚心。菩萨于彼，现前安住深怜愍心，欲饶益心。
常察自过，不伺他非，不令生苦、若尔，他过可放任耶？答曰：不也。谓能缘彼是烦恼法，生起悲愍。云何生起？谓此非是补特伽罗所有过失，由烦恼力不获自在。普于一切若凶暴者，若犯戒者，无损害心，不起瞋恚，起深怜愍。且复发起欲作饶益，谓作是念；我当作彼大善知识，定令发起大菩提心，远离烦恼，不为烦恼所自在转，乃至证得无上菩提。
古德亦以汉译文中，由怀上品法大悲故一语，不易了解，多所训释。如瑜伽略纂云：菩萨于彼由怀上品法大悲故等者：旧论云：由怀上品法心悲心。远师云：法心者，是慧，以慧知彼是法数，故无人可瞋；悲心者，悲心救彼，恐当受苦。今又解云：法大悲者，由怀上品法可起大悲。意取悲救众生，不论法也。
又诸菩萨住律仪戒，虽复遭他手足块石刀杖等触之所加害，于彼尚无少恚恨心。况当于彼欲出恶言，欲行加害；况复发言毁辱诃责，以少苦触作不饶益。
考藏本云：又诸菩萨住律仪戒，虽复遭他手足块石刀杖触害，心亦不恚。岂能于彼欲出恶言，或欲还袭；况以毁辱忿怒诃责，作少损恼，令其苦楚。
谓虽遭他手足块石刀等触害，心亦不恚，岂复能出嚣暴凶鄙粗恶语言，或欲还袭？以是义故，如其次第，意语及身三业清净。此中是说他来触害，尚不暂一生起瞋恚，欲报所害。况复能作所余彼彼。意在显示，于他所施少分损恼，心不愤发，而能安住沙门四法。沙门四法者：他骂不报骂；他瞋不报瞋；他打不报打；他弄不报弄。
九、不放逸。
又诸菩萨住律仪戒，具足成就五支所摄不放逸行。一、前际俱行不放逸行；二、后际俱行不放逸行；三、中际俱行不放逸行；四、先时所作不放逸行；五、俱时随行不放逸行。谓诸菩萨，于菩萨学正修学时，若于过去已所违犯，如法悔除，是名菩萨前际俱行不放逸行。若于未来当所违犯，如法悔除，是名菩萨后际俱行不放逸行。若于现在正所违犯，如法悔除，是名菩萨中际俱行不放逸行。若诸菩萨，先于后时当所违犯，发起猛利自誓欲乐，谓我定当如如所应行，如如所应住，如是如是行如，如是如是住，令无所犯，是名菩萨先时所作不放逸行。若诸菩萨，即以如是先时所作不放逸行为所依止，如如所应行，如如所应住，如是如是行，如是如是住，不起毁犯，是名菩萨俱时随行不放逸行。
此有五种不放逸行，谓随逐前际、随逐后际、随逐中际、预先所作、俱时随行不放逸行。如是五者，如其次第：一、于过去时诸已违犯，如法悔除；二、于未来时，精恳思维亦如是行；三、于现在时，亦不失念，能如是行；四、励力自誓，我于如如所应行，如如所应住，令无所犯，要当如是如是行，如是如是住，令不违犯；五、即以如是为所依止，便能如是如是行，如是如是住，不起毁犯。
此中主要，在不放逸别解脱中所说学处。如是五种不放逸行，第四为本。谓有第四，能生第五。若或未能生起第五而违犯者，如其次第，如法还净。
又诸菩萨住律仪戒，覆藏自善，发露己恶，少欲，喜足，堪忍众苦，性无忧戚，不掉，不躁，威仪寂静。
不为名闻赞扬自善；不事覆藏发露己恶；得劣少者，意无忧恼而能少欲；得多美者，不求增益而能喜足；堪忍寒热饿渴等苦；不得利养性无忧戚；诸根调伏寂静不掉；不随境转而不躁动；威仪端严，如理作意威仪寂静。
离矫诈等一切能起邪命之法。
谓离矫诈等五邪命法。五邪命法，广释于后文释恶作科，第十一恶作中，及本论二十二卷出离地品，净命亏损所摄中。
由六因缘，虽已防护而非善护：一、唯少防护执为喜足；二、等起语言未能清净；三、自行轻懱；四、不摄徒众；五、有所违犯不能还净；六、轨则与命未能清净。此于初一，又分二类：一、虽护身语，未能护心离三世欲；二、虽已护心，不求依戒引发等持。此中第四不摄徒众者：德光云：不能摄受堪忍净戒诸徒众故。
菩萨成就如是十支，名住律仪戒，善护律仪戒。谓不顾恋过去诸欲；又不希求未来诸欲；又不耽着现在诸欲；又乐远离不生喜足；又能扫涤不正言论诸恶寻思；又能于己不自轻懱；又性柔和；又能堪忍；又不放逸；又能具足轨则净命。
又诸菩萨，已能安住摄善法戒，若于身财少生顾恋，尚不忍受，何况其多！又于一切犯戒因缘，根本烦恼，少分烦恼忿恨等生，亦不忍受。又于他所，发生恚害怨恨等心，亦不忍受。又于所起懈怠懒惰，亦不忍受。又于所起等至味着，等至烦恼，亦不忍受。又于五处如实了知。谓如实知善果胜利，又能如实了知善因，又能如实知善因果倒与无倒，又如实知摄善法障。是诸菩萨，能于善果见大胜利，寻求善因，为摄善故，如实了知倒与无倒。由此菩萨获得善果，不于无常妄见为常，不于其苦妄见为乐，不于不净妄见为净，不于无我妄见为我，如实了知摄善法障。为摄善故，速疾远离。菩萨由此十种相故，名住摄善法戒，速能摄善一切种相。谓施渐次，若戒渐次，若忍渐次，若精进渐次，若静虑渐次，及五种慧。
考藏本云：又诸菩萨，安住摄善法戒，于身与财，少生顾恋尚不忍受，何况其多。又于一切犯戒所依，根本烦恼，及随烦恼忿恨等生，亦不忍受。又若于他诸有情所，发生损害恚恨等心，亦不忍受。又于所起懈怠懒惰，亦不忍受。又于所起等至味着，等至烦恼，亦不忍受。又能如实了知五处：谓如实了知善果胜利；如实了知善因；如实了知善因之果倒；如实了知果无倒；如实了知于摄善中作障碍者。是诸菩萨，已能观见善果胜利，为摄善故，寻求善因。菩萨从此，如实知倒，及与无倒。谓彼从此获善果已，不于无常而见为常，不于其苦而见为乐，不于不净而见为净，不于无我而见为我。又由了知摄善障已，毕竟远离。故由如是二品十相，便能安住摄善法戒。唯此名为速疾摄善，亦得名为摄一切种。所谓施渐次，戒渐次，忍渐次，精进渐次，静虑渐次，及五种慧摄。
此有二品，各有五相：
第一品者、前五渐次，如其次第，于彼五度诸违逆品，不应忍受。、于身与财，少生悭贪，亦不忍受；、于其一切犯戒所依，根本烦恼，及随烦恼忿恨等生，亦不忍受；、于其损害恚恨等生，亦不忍受；、不进修善所起懈怠，及乐睡眠、卧乐、倚乐、不生恭敬，所起懒惰，亦不忍受；、于其所起静虑味着，及静虑地所起烦恼，或心沉没，或掉举等，亦不忍受。以要言之，诸违逆品暂一出生，即依对治而能灭除，定不舍置令彼增上。
第二品者、慧度渐次。、谓如实知善之胜利；、谓如实知善因；、谓如实知善果倒；、谓如实知善果无倒；、谓如实知摄善障碍。如是五者，断五无知，及诸障碍。言善果胜利者：谓人天菩提三果胜利。言善因者：谓十善等即增上生因，决定胜因。言寻求善因者；谓依止善知识听闻正法，如理作意，修习净善法随法行。若于所获善果，于无常等见为常等，是名为倒；与此相违，即名无倒。菩萨能于所获善果，无颠倒见。若能如是了知六度善果胜利，了知善因，复由了知上所显示障碍六度诸违逆品，而远离已，摄集六度所有善根，是即名为摄一切善，亦得名为速疾摄善。谓世出世间一切善，无不摄于六度中故。若能远离六度逆品，即便有力速疾摄故。言渐次者：谓是速疾引发施等六度之因。
瑜伽略纂所释诸义，略有不同。如略纂云：上之五度依文次配，于智度中别开为五处。五处者：谓知善果胜利第一，谓即证得菩提时所有相好一切功德等；了知善因是第二，谓六度行等；了知善因果倒与不倒第三，谓即作常乐我净解是倒因果，若作苦无常等解是不倒因果；了知善法障第四，谓了知六度之障，谓悭等六弊；了知善果胜利寻求善因，于因果中知倒不倒不计为净等，了知善障等而能速疾离之并第五。若依远师云，此之第三知善因果倒与不倒为二，如是倒二，如是非倒四。又字中分五处，是诸菩萨能于善果下覆解前五处。今义不然，是诸菩萨下末文云了知摄善法障为摄善故速能远离释前何文？若释前第五了知摄善法障者，前但言知障不言远离，今言远离结前第五岂不相违。今分是诸菩萨下为第五，以远离障与知障别也。问曰：若取远离障为第五，与前知善因何异？义曰：前知善因知六度等是因未能除障，今第五除障故有别也。汝若以知障除障不得为二者，知倒非倒应不得为二。汝既不成，我义显立。知倒与善障何异？义曰：前倒为四倒，障谓六蔽，故有别也。
三、饶益有情戒具足因缘有二：一、略标；二、分释。
又诸菩萨由十一相，名住一切种饶益有情戒。于一一相中，成就一切种。
此如助伴一相，应作一切有情助伴，以一切相而作助伴。或如酬恩时中所说，于十一类，一一有情，如其所应，皆为成办十一种事。
二、分释有十一：一、于应助伴为作饶益；二、于昧理者为作饶益；三、于有恩所为作饶益；四、于诸危怖为作救护；五、于他衰恼开解愁忧；六、于缺资具为作饶益；七、于求依止为作饶益；八、欲随顺心为作饶益；九、于正行者为作饶益；十、于倒行者为作饶益；十一、于彼应以神通调伏诸有情所为作饶益。
一、于应助伴为作饶益有二：、于诸事业为作助伴；、于有苦者为作助伴。
谓诸菩萨，于诸有情彼彼事业，皆为助伴。谓于思量所作事业，及于功用所作事业，悉能与彼而作助伴。或于道路若往若来，或于无倒事业加行，或于守护所有财物，或于和合展转乖离，或于义会，或于修福，皆为助伴。
此中有八：一、思量所作事业。谓当思量，于他有情，随有所作，或复不作，能致盛衰。二、功用所作事业。谓从今始，决定起作所作事业。上来二种，初即助伴思量策画，次即执行助伴担荷。三、于行道路、若往若来。谓于道路，或无行旅，或无随从，道有障难，为作助伴。四、于诸无倒事业加行。谓于耕等，无过事业，而为开示诸正方便。五、于其守护所有财物。谓于所已储集财物，示以方便，不为盗等之所劫取。六、于和合展转乖离。谓令解怨修好。七、于举义会。谓已定期修福事业。八、于修福事。谓未定期起修福事。如是等类，皆为助伴。德光云：即由如是初二助伴，令彼资财未得者得；事业加行，守护财物，令已得者增长护持；后二助伴，既增长已，令其供养诸应供处。
于诸救苦亦为助伴。谓于遭遇疾疫有情，瞻侍供给，盲者启导，聋者撝义。手代言者，晓以想像；迷方路者，示以隅途；支不具者，惠以荷乘；其愚騃者，诲以胜慧；为贪欲缠所苦有情，开解令离贪欲缠苦。如是若为瞋恚、惛沉、睡眠、掉举、恶作、疑缠所苦有情，开解令离疑缠等苦；欲寻思缠所苦有情，开解令离欲寻思苦。如欲寻思、恚、害、亲里、国土、不死、轻侮相应、族姓相应、所有寻思，当知亦尔。他蔑他胜所苦有情，开解令离被蔑胜苦；行路疲乏所苦有情，施座施处，调身按摩，令其止息劳倦众苦。
考藏本云：又诸菩萨，于诸有苦亦为助伴。谓于遭遇疾疫有情，瞻侍供给；于诸盲者，示引其道；于诸聋者，指示名相，晓以手势，令解事义；手足缺者，或自荷负，或以车载；为贪欲缠所苦有情，开解令离贪欲缠苦。自此以下与论文同。勘同藏本聋者撝义；手代言者，晓以想像。是一助伴。又迷方路者，示以隅途；其愚騃者，诲以胜慧。藏本无之。
此分二类：一者身苦；二者心苦。
初身苦者：此复有四：、遭疾疫者，施药瞻侍。、根残缺者；于诸盲者，欲往向处，引趣其道；于诸聋者，所取所舍，晓以手势。、支不具者，或自身荷，或以车乘，载赴其处。、行路疲乏者，施以食住，调身抚摩。
二心苦者：此复有三：、盖障苦者。谓贪欲等五盖缠苦，示以教授，令其开解。五盖者：㊀、贪欲盖；㊁、瞋恚盖；㊂、惛沉睡眠盖；㊃、掉举恶作盖；㊄、疑盖。、无间苦者。谓八寻思所缠缚苦，说对治法，令其开解。八寻思者：㊀、欲寻思。以爱染心攀缘诸欲，数起意言，寻求串习，名欲寻思。㊁、恚寻思。以憎恶心，缘他所作瞋恚因缘，数起意言，寻求串习，名恚寻思。㊂、害寻思。以伤害心，攀缘于他作不饶益，数起意言，寻求串习，名害寻思。㊃、亲里寻思。以染污心，缘诸亲戚，数起意言，寻求串习，名亲里寻思。㊄、国土寻思。以染污心，攀缘国土，数起意言，寻求串习，名国土寻思。六、不死寻思。以染污心，缘其所应证得自义，观待后时，数起意言，寻求串习，名不死寻思。七、轻懱相应寻思。以染污心，缘自与他若胜若劣，数起意言，寻求串习，名轻懱相应寻思。八、族姓相应寻思。以染污心，缘诸施主，及往还者，家势具足，数起意言，寻求串习，名族姓相应寻思。此于第八则取下义，谓受用圆满，种姓圆满，所欲增上而自许为高贵族姓，是名家势相应寻思。、他蔑胜苦者。谓当告以诸有斗诤，若胜若负，世间应尔，说无我等出世间法，令其开解。
又诸菩萨为诸有情如理宣说。谓于乐行恶行有情，为欲令断诸恶行故，以相应文句、助伴、随顺、清亮、有用、相称、应顺、常委分资粮法而为宣说；或复方便善巧宣说，如于乐行恶行有情，为欲令断诸恶行故。如是于行悭行有情，为欲令彼断悭行故，于现法中求财宝者，为欲令彼正少功力，集多财宝，守护无失。于佛圣教怀憎嫉者，为欲令彼得清净信，证清净见，超诸恶趣，尽一切结，越一切苦，应知亦尔。
谓于恶行果熟，有烦恼者，为说正法，劝令受持，止息恶行。说法相者：谓以相应文句等八。德光云：以此八种，具四功德，答三种问，而为宣说。一、以相应文句助伴二者，答不知问。谓以无倒义、联贯义，而酬答之。二、以随顺、清亮二者，答相违问。谓以随顺法性、前后密意无违、而酬答之。三、以有用、相称、应顺、常委分资粮法四者，答二俱问。谓具方便令其领悟，称所化机令其知解，应顺成立世间功德，及圣道资粮而酬答之。言常委者，恒励力护。谓恒恭敬，从诸漏中维护心故。最胜子所说亦与此同。唯后二答，德光谓是依证增上，答问教授。最胜子则谓依得增上，答问教授。如上所说，虽云三问，显有四问。又德光云：或相应者，以助伴释，前后符故；随顺者，以清亮释，顺法性故；有用者，以相称释，称所化故；应顺者，以常委释，顺净行故。如是一一双偶句中，得以后句训释前句。由此表示，答一切问，具四功德：谓前后无违；不违法性；不违所化；契合胜义，是名四德。所言或复方便善巧宣说者：谓以方便，令不厌背而为说法，是即名为方便善巧。谓如前犯戒恶行有情，以八文句为其说法，令止恶行。如是于行悭等有情，令修施等，亦如是说。又于现法求财宝者，为其开示正少功力，集多财宝，守护无失一切方便。又于圣教怀憎嫉者，令起正信，入佛圣教。已趣入者，为令断见所断烦恼，证清净见，超诸恶趣，说正胜法。于诸已能得见道者，开示断尽余结方便。
相应文句等八种，藏汉两释异同。初藏释：相应文句者，无倒义；助伴者，联贯义；随顺者，顺法性。清亮者，前后密意无有相违；有用者，具足方便，令其领悟；相称者，称所化机令其知解；应顺者，应顺成立世间功德；常委分资粮法者，圣道资粮。又此八名，藏译略异。一、相应文句；二、相继；三、随顺；四、随宜；五、具足方便；六、相称；七、应顺；八、恒勤维护支分资粮。次瑜伽略纂所释：一、相应者，即与理相应；二、助伴者，谓即文句中义也；三、随顺者，顺无漏道也；四、清亮者，和雅也；五、有用者，能断恶也；六、相称者，即顺病说法也；七、应顺常委者，顺常委修也；八、分资粮法者，即菩提分不余分资粮法也。此以常委合于应顺，与藏译异，亦与本论八十一卷摄释分中所说相违。摄释分云：相应者，谓名句文身次第，善安立故，又依四种道理相应故；助伴者，能成次第故；随顺者，谓解释次第故；清澈者，文句显了故；清净资助者，善入众心故；相称者，如众会故，应供故，称法故，引义故，顺时故；常委分资粮者，审悉所作，恒常所作，故名常委；彼分者，谓正见等，此是彼资粮故。又此论文。本系解释相应文句八种，乃以名相先后异译。复因应顺者三字误作应供故，遂有瑜伽伦记，以此八种，强判为七。勘同藏本，此中所云相应，即本品所说相应文句。助伴、随顺、前后译同。清澈、即清亮。清净资助、即有用。相称、前后译同。应供故，即应顺者。常委分资粮，即常委分资粮法。
又诸菩萨于其有恩诸有情所，深知恩惠，常思酬报。暂见中敬，赞言善来，怡颜欢慰，吐诚谈谑，祥处设座，正筵令坐。若等若增财利供养，现前酬答，非以下劣。于彼事业，虽不求请，尚应伴助，况乎有命。如于事业，如是于苦，于如理语，于方便说，于济怖畏，于衰恼处开解愁忧，于惠资具，于与依止，于随心转，于显实德令深欢悦，于怀亲爱方便调伏，于现神通惊恐引摄。如应广说，当知亦尔。
谓若睹见，当申恭敬。即应说言，善来来进，怡颜欢慰，尊推胜座，备设住处，正筵款待。次财利供，计所恩惠若等若增，现前酬恩，非以下劣。于彼事业，虽未求请尚为助伴，何况来求。如是乃至于现神通恐怖引摄，众余饶益，亦应广作。
又诸菩萨于遭怖畏诸有情类，能为救护。谓于种种禽兽、水火、王贼、怨敌、家主宰官、不活、恶名、大众威德、非人起尸、魍魉等畏，皆能救护，令得安隐。
原野所栖，狮子虎等，旁生怖畏；若水为患，或诸水族摩竭鱼等，旁生怖畏。是名水陆二种怖畏。或为国王威势治罚侦缉怖畏；或为盗贼、劫掠偷窃财宝怖畏；或于财等能作障难，所有仇怨对敌怖畏；或有管理局部家主宰官怖畏。是名人中四种怖畏。不具资财、不活命畏；不具妙行、恶名称畏；不具辩才、处大众中有赧愧畏。此中资财、妙行、辩才，名三可贵。又非人畏、有其二种：一、从初受生非人中生，即魍魉等；二、由修明咒，咒唤起尸。如是等畏，皆为救护。
此中所言大众威德，若依藏译，应即说为处大众中有怯惧畏。与处大众无畏相违。如本论十五卷闻所成地论庄严中云：无畏者：谓如有一处在多众、杂众、粗鄙众、僻执众、谛众、善众等中，其心无有下劣忧惧，身无战汗，面无怖色，音无謇讫，语无怯弱，如是说者，名为无畏。又本论二十五卷出离地品云：云何名为无有怖畏？谓处大众说正法时，心无怯劣，声无战掉，辩无误失，终不由彼怯惧因缘，为诸怖畏之所逼切，腋不流汗，身毛不竖。
又诸菩萨于处衰恼诸有情类，能善开解令离愁忧。或依亲属有所衰亡，所谓父母、兄弟、妻子、奴婢、僮仆、宗长、朋友、内外族因、亲教轨范，及余尊重，时有丧亡，善为开解令离忧恼。或依财宝有所丧失，谓或王贼之所侵夺，或火所烧，或水所溺，或为矫诈之所诳诱，或由事业无方损失，或为恶亲非理横取，或家生火之所耗费，于如是等财宝丧失，善为开解令离忧恼。由是因缘，诸有情类，生软中上三品愁忧，菩萨皆能正为开解。
此中有二：一者、丧亡亲属愁忧；二者、丧失财宝愁忧。
初丧亡亲属愁忧复有五种：、丧失因亲。谓丧父母。、丧亡摄受，及果有亲。谓丧妻子。、丧役使亲。谓丧奴婢，及诸僮仆。、丧恩慈亲。谓丧宗长朋友，内外族因。、丧亡开导利益亲属。谓丧亲教轨范尊长共净行者。如是等类一切愁忧。
二、丧失财宝愁忧复有二种：初、一切世人所共苦因；次、一类世人不共苦因。一切世人所共者：谓或王贼之所侵夺，或火所烧，或水所溺。一类世人不共者，亦复有二：、自未如法；、由他所致。自未如法者，又复有二：㊀、未能如法守护财宝。谓未善藏护致令损失，或为矫诈之所诳诱。㊁、未能如法经营财宝。谓由事业无方损失。由他所致者，亦复有二：㊀、朋分受用所致之苦。谓为恶亲非理横取，有说恶友非理横取。㊁、由自家室所起忧苦。谓自家中出生败缘，或家生火之所耗费。有疏说言，唯从家中出生败种，无知滥用，耗费财宝。由如是等亲属财宝丧失因缘，出生上中下品愁忧，为说无常令其开解。言上中下品愁忧者：谓丧父母等，是上品忧；丧奴婢等，是中品忧；丧失财宝，是下品忧。或有释云：当知是从丧失所需，及所珍爱，出生愁忧。
又诸菩萨备资生具，随有来求，即皆施与。谓诸有情，求食与食；求饮与饮；求乘与乘；求衣与衣；求庄严具施庄严具；求诸什物施以什物；求鬘涂香施鬘涂香；求止憩处施止憩处；求诸光明施以光明。
此中有六：一、于匮乏资命苦者：求诸饮食，给与饮食。二、于疲劳苦者：求诸车乘，给与车乘。三、于惭羞苦者：求衣与衣，求庄严具与庄严具。谓彼若未备具衣裳与庄严具，起惭羞故。四、于匮乏资具苦者：求诸什物，施以什物。五、于恶臭苦者；来求烧香花鬘涂香，即便施以香花鬘涂。六、于乏止憩、乏光明苦者：来求止憩，施止憩处。其有能发勤精进者，来求灯明，施以灯明。
又诸菩萨性好摄受诸有情类。如法御众，方便饶益。以无染心先与依止，以怜愍心现作饶益。然后给施如法衣服、饮食、卧具、病缘医药、资身什物。若自无有，应从净信长者居士婆罗门等，求索与之。于己以法所获如法衣服、饮食、诸坐卧具、病缘医药、资身什物，与众同用，自无隐费。于时时间，以其随顺八种教授而正教授，五种教诫而正教诫。此中所说教授教诫，当知如前力种性品已广分别。
考藏本云：又诸菩萨，依摄受戒，摄受方便，令其摄受诸有情众。唯依悲心而为先首，谓于始初，无爱染心施与依止。自此以后饶益彼故，为从净信长者居士婆罗门等，如法寻求衣服、饮食、卧具、病缘医药、资身什物。又自如法所获合法衣服、饮食、诸坐卧具、病缘医药、资身什物，与众同用，不为储藏而自受用。又于时时施与合法八种教授，随顺开示五种教诫。此中所说教授教诫，当知如前力种姓品已广分别。
此中有二：
一、何种意乐摄受徒众？非是为求名闻利敬，唯以悲心而为先首。谓无染心先与依止。
二、何种加行摄受徒众？此复有二：、以财摄；、以法摄。初、财摄有二：㊀、从他求索。谓令饶益所已摄受诸徒众故，为从净信长者居士婆罗门等，寻求如法衣服、饮食、卧具、病缘医药、资具。㊁、以自资具，与众共用。谓自所获合法衣服等物，与众同用。、法摄亦复有二：㊀、施以教授。此复有八：心未住者，令于所缘能系念故，有五教授。谓于贪、瞋、痴、慢、寻思增上行者，如其次第，令修不净，或复修慈，或修种种缘性缘起，或修界差别，或修阿那波那念。心已住者，为令获得自义利故，有一教授。谓说能治常断二见，远离二边处中之行。于自所作未究竟故，有二教授。谓令除舍，于道未作而谓已作，于果未证而谓已证诸增上慢。如是八种，即令安住正方便道，除舍中间所有留难，三处所摄。㊁、施以教诫。复有五种：遮止有罪现行；开许无罪现行；若有于所遮止开许法中暂行犯者，谏诲令止；虽已如是如法谏诲，数数轻慢，毁犯不舍，如法调伏；若有于所开遮法中能正行者，赞令欢喜。
八、欲随顺心为作饶益有二：一、略标；二、广释。
又诸菩萨于有情心，性好随转。随心转时，先知有情若体、若性。知体性已，随诸有情所应共住，即应如是与其共住；随诸有情所应同行，即应如是与彼同行。
考藏本云：又诸菩萨，依顺心戒，令其随顺诸有情心。先正了知彼诸有情，意乐、性、界。了知意乐，及性、界已，随诸有情所应共住，即应如是与其共住；随诸有情所应成办，即应如是令其成办。
谓诸菩萨，若为随顺有情义利，最初应知一切有情意乐、性、界。随诸有情所应共住，即如是住；随诸有情所应成办，即应如是令其成办。此中所言意乐，即思。谓能观察，随其所有善与不善，及瞋慈等，俱行意乐。性者，胜解。谓能观察所印可乘，顺其胜解。界者，随眠。谓令随顺彼等随眠。
若诸菩萨，欲随所化有情心转，当审观察，若于如是如是相事，现行身语，生他忧苦。如是忧苦，若不令其出不善处安立善处；菩萨尔时，于如是事现行身语，护彼心故，方便思择，励力遮止令不现行。如是忧苦，若能令其出不善处，安立善处；菩萨尔时，于如是事现行身语，住哀愍心，不随如是有情心转，方便思择，励力策发要令现行。复审观察，若于如是他有情事，现行身语，令余有情发生忧苦。如是忧苦，若不令他或余有情，或不令二出不善处安立善处；菩萨尔时，于如是事现行身语，护余心故，方便思择，励力遮止令不现行。如是忧苦，若能令他或余有情，或能令二出不善处安立善处；菩萨尔时，于如是事现行身语，住哀愍心，不随如是有情心转，方便思择，励力策发要令现行。复审观察，若于如是菩萨自事，现行身语，生他忧苦。如是现行身语二业，非诸菩萨学处所摄，不顺福德智慧资粮。如是忧苦，不能令他出不善处安立善处；菩萨尔时，于如是事现行身语，护他心故，方便思择励力遮止令不现行。与此相违，现行身语，如前应知。如生忧苦，如是广说生于喜乐，随其所应当知亦尔。
谓当顾念衰损利益。菩萨成办随有情转，由其身语有所现行，令彼有情现生忧苦。当审观察，由此忧苦，若不能令彼有情者，出不善处，安立善处；菩萨尔时，励力遮止令不现行，随彼心转。由此忧苦，若能令他安立善处；菩萨于他，励力策发深哀愍心，要令现行，不应随顺他心而转，于彼究竟有利益故。如是由此现行，虽能于所随转有情不生忧苦，然于此外所余有情若现生者；尔时菩萨，遮止现行，或不遮止一切方便如前应知。若诸菩萨有所现行，非为成办随有情转，谓由自事、身语现行生他忧苦。然此若非自制学摄，或非成就二种资粮，或非令他出不善处安立善处；尔时菩萨护他心故，即应弃舍，令不现行。若违此三，励力策发深哀愍心，要令现行，不随如是有情心转。如是身语现行，令他有情现生喜乐。若能令其究竟利益，要令现行；若能令其究竟衰损，不随他转。如前应知。
又随他心而转菩萨，知他有情忿缠所缠，现前忿缠难可舍离，尚不赞叹，何况毁呰。即于尔时亦不谏诲。
又诸菩萨随有情转，见他有情，现为忿缠之所缠缚，乃至其忿犹未止息，尚不以语称赞其忿，何况毁呰。亦不谏诲。
又随他心而转菩萨，他虽不来谈论庆慰，尚应自往谈论庆慰，何况彼来而不酬报。
见他愚痴，不了世事，他虽不来谈论庆慰，尚应自往谈论庆慰，何况他来谈论庆慰。
又随他心而转菩萨，终不故意恼触于他。唯除诃责诸犯过者，起慈悲心，诸根寂静，如应诃责，令其调伏。
若诃责他，终不故意令其恼触。即应于彼为悲愍故，诸根寂静如应诃责。
又随他心而转菩萨，终不嗤诮轻弄于他，令其赧愧，不安隐住，亦不令其心生忧悔。虽能摧伏得胜于彼，而不彰其堕在负处。彼虽净信生于谦下，终不现相而起自高。
于大众中，终不于他嗤诮轻弄，及令赧愧。以此即是轻蔑因故。亦不令其生起懊悔，恐他不能安隐住故。虽已摧伏得胜于彼，而不彰其堕在负处。谓恐令其起羞耻故。于彼净信谦下者前，终不现相而起自高。谓若自高，是能令他起畏缩故。
又随他心而转菩萨，于诸有情，非不亲近，不极亲近，亦不非时而相亲近。
于他有情，非不亲近。谓不令成过密友故；不极亲近，谓恐常伴，障他事业，令他厌故；亦不非时而相亲近，谓当应时而亲近故。如是三者，为令远离阻断关系。
又随他心而转菩萨，终不现前毁他所爱，亦不现前赞他非爱。非情交者不吐实诚。不屡希望，知量而受。若先许应他饮食等，终无假托。不赴先祈。为性谦冲，如法晓喻。
藏本则于若先许应等句，译为若他延请饮食等事，亦不违拒，抑或如法而婉辞谢。
不当他前，毁其所爱，赞所非爱，他不喜故。非情交者，不吐实诚，思异相故。不屡于他而作乞求，虽来惠施当知量受。谓恐他嫌，不信嗤诮，后忿不施，虽复勉施，亦生轻懱故。若他延请饮食等事，亦不违拒，不令阻障他意乐故。抑或如法而相推谢，谓当婉言、正修课诵，或修静虑，或持近圆，令他不生不欢喜故。
又诸菩萨性好赞扬真实功德，令他欢喜。于信功德具足者前，赞扬信德令其欢喜。于戒功德具足者前，赞扬戒德令其欢喜。于闻功德具足者前，赞扬闻德令其欢喜。于舍功德具足者前，赞扬舍德令其欢喜。于慧功德具足者前，赞扬慧德令其欢喜。
考藏本云：又诸菩萨，依止能起胜欢喜戒，于具真实功德有情，令其欢喜。下与论同。
谓于具足信戒闻舍慧功德者前，各依彼等所宜言论，赞令欢喜。赞扬戒德，及舍德者，身与受用圆满之因。谓此即是增上生因。赞扬慧德，谓此即是决定胜因。赞扬闻德，能引发慧。赞扬信德，谓能趣入二因之因。
又诸菩萨性好悲愍，以调伏法调伏有情。若诸有情有下品过下品违犯，内怀亲爱，无损恼心，以软诃责而诃责之。若诸有情有中品过中品违犯，内怀亲爱，无损恼心，以中诃责而诃责之。若诸有情有上品过上品违犯，内怀亲爱，无损恼心，以上诃责而诃责之。如诃责法，治罚亦尔。若诸有情有下中品应可驱摈过失违犯，菩萨尔时，为教诫彼及余有情，以怜愍心及利益心，权时驱摈，后还摄受。若诸有情有其上品应可驱摈过失违犯，菩萨尔时，尽寿驱摈，不与共住，不同受用，怜愍彼故，不还摄受。勿令其人于佛圣教多摄非福，又为教诫利余有情。
考藏本云：又诸菩萨，依调伏戒，调伏有情。下与论同。又藏本无性好悲愍四字。
谓诸有情有下中上三品过犯，无损恼心，无瞋恚心，如其所应，以下中上三品诃责而诃责之。如诃责法。治罚亦尔。若诸有情有下中品过失违犯，菩萨尔时为教诫彼及余有情，以怜愍心，权时驱摈一月二月，乃至数年，后还摄受。若诸有情有上品过，菩萨尔时怜愍彼故，勿令其人多摄非福，又为教诫利余有情，尽寿驱摈，不与共住，不同受用，不还摄受。言非福者；谓不如理受用信施，或慢然受同梵行者礼拜等事。言过失者：应作不作。言违犯者：作不应作。此为德光所释。
十一、于彼应以神通调伏诸有情所为作饶益有二：一、以神通力而为恐怖；二、以神力通力而为引摄。
又诸菩萨为欲饶益诸有情故，现神通力，或为恐怖，或为引摄。谓为乐行诸恶行者，方便示现种种恶行诸果异熟。谓诸恶趣小那落迦、大那落迦、寒那落迦、热那落迦。既示现已，而告之言：汝当观此，先于人中造作增长诸恶行故，今受如是最极暴恶辛楚非爱苦果异熟。彼见是已，恐怖厌患，离诸恶行。复有一类无信有情，菩萨众中随事故问，彼作异思拒而不答。菩萨尔时，或便化作执金刚神，或复化作壮色大身巨力药叉，令其恐怖。由是因缘，舍慢生信，恭敬正答。其余大众，闻彼正答，亦皆调伏。
化现寒热诸那落迦，而告之言：汝其观此。先于人中造积恶行，今受如是非入火界等持，周身炽然，出诸焰等。方便引摄，令诸有情踊跃欢喜。于未信者，于犯戒者，于少闻者，于悭吝者，于恶慧者，如其所应，令彼安处信戒闻舍慧具足中。如是饶益有情戒分十一相，自余疏中亦有别说，惟律仪二十颂释难中乃如前说。谓摄集事业、疾病、有苦，三种助伴，合为一相，最契本论。
最胜子云：诸有所作，为增自福所摄善法，即以引发利他意乐，便成饶益有情净戒。是说或未真实利他，缘利他故，诸有所作，亦得说为饶益有情戒。然本论中，是说真实饶益有情。又若其时，未能真实饶益有情，亦无欠缺具足饶益有情戒过。譬如浮散睡眠等时，心虽未能真实防护所应远离，然律仪戒亦仍存在。发心受愿仪轨云：初修业者，以律仪戒为首要故，名誓愿行。胜解行者，摄善法戒为首要故，名等住行。入大地者，饶益有情为首要故，名心喜行。如其所说，虽有首要轻重次第，然于始初受律仪时，即应修学饶益有情。于未具足神通时分，作利他事难趣实体。是故上师无著、明显宣说所饶益境有情差别，及作彼等饶益方便，至极重要。善了知已，随顺彼彼而饶益他。谓若能尔，即爱苦果。令其厌患远离恶行。复有一类无信有情，处在菩萨大众会中，过反诘问，出不逊语。菩萨尔时，或便化现执金刚神，或复化作壮色大身巨力药叉，令其恐怖。由此生起信仰恭敬，正答所问。其余大众，闻彼正答一一所问，亦皆调伏。最胜子等云：此是或有在大众中，思于菩萨故作损恼，默然不答。为令正答所诘问故，示现神通而作恐怖，教令正答。本论译文。依此释义，与藏本异。
或现种种神通变化，或一为多，或多为一，或以其身穿过石壁山岩等障往还无碍。如是广说，乃至梵世身自在转，现无量种神变差别。或复现入火界定等，或复示现共声闻等种种神通，方便引摄，令诸有情踊跃欢喜。诸未信者，方便安处信具足中。诸犯戒者，方便安处戒具足中。诸少闻者，方便安处闻具足中。多悭吝者，方便安处舍具足中。诸恶慧者，方便安处慧具足中。如是菩萨成就一切种饶益有情戒。
或一变多，或多变一，或以其身穿过石壁山岩垣墙等障，往还无碍，乃至梵天世界中间，身自在转；或复上身出火，下身出水，现无量种神变差别；或复深名菩萨成就一切种饶益有情戒。
是名菩萨三种戒藏，亦名无量大功德藏。谓律仪戒所摄戒藏，摄善法戒所摄戒藏，饶益有情戒所摄戒藏。
菩萨所有三种戒藏：谓律仪戒、摄善法戒、饶益有情戒所摄戒藏。此能总摄无边净戒。诸有于此能修学者，亦名成就无量福藏。
上来俱是菩萨地说。而摄决择分菩萨地中，以此律仪戒等三戒，说为三种毗奈耶聚。
初、律仪戒。应依佛说别解脱经，及广释论，而善修学。如摄决择分云：当知菩萨毗奈耶略有三聚：初律仪戒毗奈耶聚，如薄伽梵为诸声闻所化有情，略说毗奈耶相，当知即此毗奈耶聚。
二、摄善法戒。应于六心观察勤习。如摄决择分云：云何摄善法戒毗奈耶聚？谓诸菩萨，于摄善法戒勤修习时，略于六心，应善观察。何等为六？、轻懱心；、懈怠俱行心；、有覆蔽心；、勤劳倦心；、病随行心；、障随行心。若诸菩萨于善法中，所有轻心，无胜解心，及陵懱心，名轻懱心。若有懒惰憍醉放逸所缠绕心，名懈怠俱行心。若贪欲等随有一盖，或诸烦恼，及随烦恼所缠绕心，名有覆蔽心。若住勇猛增上精进，身疲心倦，映蔽其心，名勤劳倦心。若有诸病损恼其心，无有能力，不堪修行，名病随行心。若有喜乐谈论等障，随逐其心，名障随行心。如是生起彼六种心，或复忍受，或不忍受，为是有罪，抑是无罪。论中又云：菩萨于此六种心中，应正观察。我于如是六种心中，为有随一现前行耶？为无有耶？于前三心，菩萨一向不应生起。设已生起，不应忍受，若有忍受而不弃舍，遍于一切皆名有罪。勤劳倦心现在前时，由此心故舍善方便。若为暂息身心疲恼，当于善法多修习者，当知无罪。若于一切毕竟舍离，谓我何用精勤修习如是善法，令我现在安住此苦？若如是者，当知有罪。病随行心现在前时，菩萨于此无有自在，不随所欲修善加行，虽复忍受而无有罪。障随行心现在前时，若不随欲堕在其中，或观此中有大义利，虽复忍受而无有罪。若随所欲故入其中，或观是中无有义利，或少义利，而故忍受，当知有罪。如是六心，前三生已而忍受者，一向有罪。病随行心，虽复忍受，一向无罪。余之二心，若生起已而忍受者，或是有罪，或是无罪。
三、若勤趣入饶益有情，当观六处。摄决择分云：若诸菩萨，于作有情利益戒中勤修习时，当正观察六处摄行。所谓自、他、财衰、财盛、法衰、法盛，是名六处。言财衰者：谓衣食等，未得不得，得已断坏。与此相违当知财盛。言法衰者：谓越所学，于先未闻胜义所摄如来所说微妙法句，不得听闻；如不听闻先所未闻，如是于先所未思惟，不得思惟。有听闻障，有思惟障，设得闻思，寻复忘失；于所未证修所成善，而未能证，设证还退。与此相违，当知法盛。此六处中，其自他者，即是财法盛衰所依。既于六处正观察已，应行应止，或是有罪，或无罪相。论中又云：此中菩萨，作自法衰，令他财盛，此不应为。如令财盛，法盛亦尔。此中义者越学所摄，及能随顺越学所摄，或于证法退失所摄，当知法衰。又诸菩萨，作自财衰，令他财盛。若此财盛不引法衰，此则应为；若引法衰此不应为。如令财盛，法盛亦尔。又诸菩萨，作自财盛，令他财盛，此则应为。如令财盛，法盛亦尔。又诸菩萨，作自法盛，令他财盛，此则应为。如令财盛，法盛亦尔。于如是事，若不修行，名为有罪。若正修行，是名无罪。如是且说菩萨所学三种律仪略毗奈耶。菩萨于中，常应作意思惟修学。是故于他补特伽罗，将作法利，或财利时，若见正越自期学处，或未正越亦随顺越，或令退失先已得法，及新得法。由是不作利他事者，亦得无罪。如是于作利他事时，作自财衰，不引法衰，若不为者是名有罪。若引法衰，则不应为，亦复如是。若能令自财盛法盛，而不为他成办此二，是名有罪。又行利他，或是有罪，或无罪相。如摄决择分云：若诸菩萨，于己有恩诸有情所，随顺恩想，相续发起亲友意乐，以有染心，方便摄受欲为朋党，当知有罪。或于有怨诸有情所，随顺怨想，相续发起怨仇意乐，有秽浊心，当知有罪。或于无恩无怨诸有情所，相续发起中庸意乐，放舍意乐，当知有罪。若有现前随欲出家，随顺观察，时有过患，劫有过患，不度出家，当知无罪。若有安住怜愍彼心，虽度出家，亦无有罪。如说出家受具足戒，与作依止，摄为徒众，当知亦尔。由如是等所有行相，当知菩萨三种戒蕴皆得圆满。
如是既受此律仪已，虽于三戒俱应修学，然最要者，尤应勤学共于七众别解脱中所学学处之律仪戒。摄决择分又云：此三种戒，由律仪戒之所摄持，令其和合。若能于此精勤守护，亦能精勤守护余二。若有于此不能守护，亦于余二不能守护。是故若有毁律仪戒，名毁一切菩萨律仪。问：然则正受菩萨律仪，于此三戒，随持少分名持律仪，抑于三戒，应持满分名持律仪？答：菩萨律仪唯是一品，非如别解脱律仪有多次第。若正受者，应无简别，要期俱学而善受持。摄决择分云：若有于此三种所受菩萨戒中，随有所问，当知非护，当言不护菩萨律仪，不当言护。问：若尔，云何大乘集菩萨学论云：故当顺合自力所能，虽一善根，亦应正受而善守护。地藏十轮经云：此十善道能致正觉。若有尽寿，下至唯于一善业道亦不能护，然自称言：我是真实大乘行者，我求无上正等菩提。当知如是补特伽罗，是极矫诈，说大妄语。对十方界佛世尊前，诳惑世间，作断灭说。是愚痴类，身坏命终，堕诸恶趣。由是言之，于时乃至力所能受，即于尔时当善安住所正受善。此亦当观药师琉璃光王经。如是于学，护其一分，名律仪不？答：此中非说菩萨律仪，是说有能发起愿心，无力受持菩萨律仪。令薰习故，于合自力别别学处，乃至其时有力守护，如应时中令其修学。尔时应持顺合自力所能律仪，谓若不持，便成诳惑诸佛菩萨天人世间。为令宣示如是过失，故引前经。于此文后，论中又云：若大有情，闻是事已，以慧通达诸菩萨行最为难行。为令济拔无余众生出离苦故，勇荷重担。是谓由闻誓受学处不能守护，有大过患。知菩萨行最为难行，然能荷负菩萨学处重担，不生怯劣，便能受持菩萨律仪。是故前者，为于一切闻过患已，知菩萨行最为难行，不能荷负学处重担，从一类行渐次令其誓愿修学。心力增长，方受律仪。为明了故，引药师经而令证知。应知此从彼经所出。
二、释受戒法有二：一、通用事义；二、本论事义。
初、通用事义者：将释本论受戒仪轨，先述往昔天竺菩萨通用受菩提心戒仪，令诸菩萨受学律仪。龙猛手造受发心法，而未别造受律仪轨。其受发心法中有云：今发最胜菩提心，我当接引诸有情，行胜悦意菩提行，为利有情愿成佛。如是三诵，发菩提心。又云：为令义利、利益、安乐诸有情故，凡我所有勤修布施，守护净戒，修习忍辱，策发精进，等住静虑，观察胜慧，善巧方便。如是一切，皆为证得无上正等菩提。与诸过去未来现在成就大悲，正入大乘，安住大地菩萨摩诃萨，随顺趣入。惟愿圣者，我今当作菩提萨埵，仰祈证明我作菩萨。寂天菩萨于集菩萨学论、趣入菩萨行论中释云：此中既说学菩提行，又复要期与诸菩萨随顺趣入，即是发起行相应心，名受律仪。本论亦说，即此要期受学三世菩萨三戒，名为受持菩萨律仪。自后，天竺菩提贤、无畏生两师，融合龙猛、无著二大辙宗，造受律仪广大仪轨。道炬论疏中亦云：尊者阿底峡所造发心、受律仪法，是合龙猛、无著、寂天三师理趣。以是义故，龙猛、无著两宗仪轨，或有少分特异不同，得律仪法，义无差别。故若有谓既已安立中观、唯识二种宗法，所从受境，受律仪法，及根本罪，应不相同，是为极不思择之说。
无著菩萨，虽于本论说受律仪之所依身，应是先于无上正等菩提发弘愿已。于受律仪仪轨而外，不现所作发心仪轨。慈氏菩萨所造五论，世亲所造诸论释中，亦皆不现。胜怨论师以愿、趣入，及受律仪，立二次第。吉祥燃灯师亦分别造发心仪轨，受律仪法。黑行论师所著大乘宝要义论疏，及趣入菩萨行论疏中，亦以愿心仪轨、趣入仪轨，分别建立。故不应执受趣入心，与受律仪仪轨不同。当知往昔诸善知识，以受愿心仪轨为先，愿坚固已，后乃授以受律仪法。是能坚固律仪妙善方便。若尔，如修习次第中篇云：世俗发心者，谓随智者前，而发誓言，由悲愍故，誓愿济拔一切有情，为利众生愿成正觉。是名最初发求无上正等菩提行相之心。彼与戒品所说仪轨，应从安住菩萨律仪善巧者前，令其发心亦应相同，其义云何？答：此由期学三世菩萨一切学处，依事理言有受发心，是故名为发心仪轨，非是纯一发愿心轨。
上说发心略有二相：一者愿心；二者趣入心。如是二心，所据何论？云何趣入，名受学处？略引正论证明其义。初言二心，如寂天菩萨趣入菩萨行论云：总有二种菩提心，谓为菩提发愿心，及为菩提趣入心。初、缘菩提发起愿心；次、缘菩提趣入发心。彼论又于二心设譬喻云：应知如欲往、正往，有差别。是谓有如安住于座，身尚未作趣往事业，便作是念：如彼境者所当趣往。希求趣往彼境之心，即是愿心。又若举足下足作趣往时，便作是念：今往彼境。如是之心，即趣入心。于所往境，能念之心同等无异。当知此有未往、正往分别不同。如是若有为利他故，念我当证正等正觉，其心同等。前者名为不须观待修六度行种姓中住，后者名为定须观待修六度行种姓中住。又如修习次第初篇云：今为利益诸有情故，愿当成佛。初起希求，名为愿心；受律仪后，修诸资粮，名趣入心。取要言之，若作是念：为利有情愿当成佛，或应成佛；于施等行，随有所学，或未修学，乃至其时未受律仪，是名愿心。受律仪已，当知是心名趣入心。本论发心品中亦明显分愿与趣入。言愿心者：如本论云：于时能发菩萨第一心，即名菩萨诸正愿中第一正愿。谓能摄受其外所余一切正愿，是故此以正愿为其第一自性。是诸菩萨，若于菩提起心希愿，发如是心，说如是言：愿我必定当证无上正等菩提，广作一切有情义利，令其安处究竟涅槃，及令庄严如来大智。如是成办自内菩提，及有情利，令其发心，是故发心，即以成办为其行相。又此发心，为缘菩提及有情利令其成办，非无所缘。故此发心，名缘菩提缘有情利。又此发心，最先趣向摄受一切菩提分法胜善根故，是善极善，是贤极贤，是妙极妙功德相应，是能对治一切有情所由依止三业恶行。如是菩萨第一发心，于余世间及出世间一切义利妙善正愿，名为无上最胜正愿。是故应知，此从自性第一发心。应知亦从行相、所缘、功德、最胜、第一发心，合有五相。
言趣入心者：又如本论云：是诸菩萨能发此心，从此无间，趣入大乘无上菩提。即谓趣进名言表相菩萨名数。以是义故，此发心者，名为摄受趣入。由诸菩萨发此心已，渐次当证无上正等菩提，非未发心。故此发心，名为无上正等菩提根本。又诸菩萨，普于一切有苦有情，悲愍相应怀济拔心令其发心。以是义故，此发心者，名悲等流。是诸菩萨，依止安住此发心已，令其修学菩萨学处。若于一切菩提分法，若作一切有情义利。以是义故，此发心者，名诸菩萨学处所依。是故应知，此从摄受、根本、等流、所依、第一发心。本论又云：又诸菩萨第一发心，略有二种：一、定出离；二、非定出离。言定出离者：谓发心已，不复退还，毕竟趣入。非定出离者：谓发心已，又复退还，不竟趣入。此文显示发愿心已，有定趣入，不定趣入二种分别。
次言，云何趣入名受学处？如上所引深宗诸论，均说趣入即受律仪。本论说趣入心时，亦明显说是诸菩萨学处所依。发此心者，令其修学菩萨学处。又如本论二十七种成熟方便中云：三者趣入。言趣入者：谓得正信增上力故。若有在家，正受远离恶行学处；及非在家，谓若出家，正受远离诸欲学处。此文亦说趣入，即是正受学处。又本论趣入地品中亦云：云何趣入自性？谓安住种姓补特伽罗，初得见佛，及佛弟子，往诣其前承事供养，从彼闻法，得初正信，受持净戒。彼品又云：云何有趣入？谓住种姓补特伽罗，最初获得昔所未得，于诸如来正觉正说法毗奈耶所有正信，受持净戒。如上所说，皆谓趣入，即正受戒。又此趣入，复有二种：一者始初趣入；二者非始初趣入。如成熟品中云：始初趣入者：谓依始初生起厌离诸可厌法，觉悟成办如理义利有大胜利，即便趣入，名始初趣入；非始初趣入者：谓已正入补特伽罗，令作成熟所依托故，依止常不舍离诸佛菩萨，依止展转令其明了诸解脱处，后后时中，转转成熟。上引论文，悉据藏本重译而出，略异本论。是故由此趣入之心，即便应有趣入之戒。趣入戒者，摄善法故，饶益有情故。此趣入字，梵名阿伐达罗，有趣入义，趣进义，随转义，创始义，发趣义。今于释文，依发心品沿用趣入。本论译师前后译法亦多不同，如卷三十五发心品中，说最初发心时，译为趣入；说永出不永出时，译为随转；卷三十七成熟品二十七种成熟方便中，于第三方便译为趣入；第五、第六、则又译为发处；本戒品中，以趣入戒译转作戒。如是等类，读者当善会通其义。
又上所说受菩提心戒仪，中土已有多种译本。唐有无畏三藏禅要；不空三藏受菩提心戒仪；元有莎南屹啰之菩提心戒仪。
二、本论事义有二：一、有师仪轨；二、无师仪轨。初复有三：、加行仪轨；、正行仪轨；、后行仪轨。初加行仪轨有五：㊀、请白；㊁、修集资粮；、请速授戒；、起胜欢喜；、问遮难。初请白有二：辨补特伽罗；辨受戒仪轨。初辨补特伽罗有二：辨所依身；辨所从受境。
若诸菩萨，欲于如是菩萨所学三种戒藏勤修学者，或是在家，或是出家，先于无上正等菩提发弘愿已。
考藏本云：此中菩萨，或诸在家，或诸出家，欲于如是菩萨所学三种戒聚勤修学者，既于无上正等菩提发正愿已。
受戒依身，应须何种？谓诸菩萨，或是在家，或是出家，于前所说菩萨学处三种戒聚，以净意乐欲修学者，于大菩提已发愿者。谓依教授已发愿心。若有唯求摄取律仪，于菩萨学不欲修学，或未先发菩提愿心，不应授与菩萨律仪。
又诸菩萨，欲授菩萨菩萨戒时，先应为说菩萨法藏摩怛履迦，菩萨学处，及犯处相，令其听受。以慧观察自所意乐，堪能思择受菩萨戒，非惟他劝，非为胜他。当知是名坚固菩萨，堪受菩萨净戒律仪。以受戒法，如应正授。
于求正受律仪菩萨，令坚固故，应于传授律仪以前，为其开演菩萨法藏摩怛履迦，菩萨地中菩萨学处，及犯处相。如所说言，令善观察能受与否。以慧思择乐受律仪，非自不欲，唯由他所励力奖劝，非为胜他。当知是名坚固菩萨，堪能正受净戒律仪。即便依于受戒仪轨，如应正授。如是与毗奈耶有异，此于未受律仪以前，令善听闻而正解了，于护学处，有坚固心，方受律仪。若能具足如是意乐，能发律仪。若未具足，不能发起。如摄决择分云：若有为令他了知故，随顺他故，由他劝导受菩萨戒，非自所起增上意乐，随观随察自生净信，于诸有情住怜愍心，爱乐善法，受菩萨戒。当言此非真实防护，亦非圆满修习善法，亦不能得彼果胜利。与此相违，当知乃名真实防护，亦名圆满修习善法，亦能获得彼果胜利。
当审访求同法菩萨，已发大愿，有智有力，于语表义能授能开。于如是等功德具足胜菩萨所。
考藏本云：当善访求发菩萨愿之同法者，已得律仪、具足善巧、于语表义能持能解。即于如是胜菩萨所。
须何等境从受律仪？当善访求发菩萨愿，谓已发愿心。言同法者：即是安住菩萨律仪，善巧大乘，于受学处，作请白等语言所表，能持其文，能解其义。即于如是胜菩萨所从受律仪。
又诸菩萨，不从一切唯聪慧者，求受菩萨所受净戒，无净信者不应从受。谓于如是所受净戒，初无信解，不能趣入，不善思惟。有悭贪者，悭贪蔽者，有大欲者，无喜足者，不应从受。毁净戒者，于诸学处无恭敬者，于戒律仪有慢缓者，不应从受。有忿恨者，多不忍者，于他违犯不堪耐者，不应从受。有懒惰者，有懈怠者，多分耽着日夜睡乐、倚乐卧乐、好合徒侣、乐喜谈者，不应从受。心散乱者，不至不能牛乳顷，善心一缘住修习者，不应从受。有闇昧者，愚痴类者，极劣心者，诽谤菩萨素怛缆藏摩怛履迦者，不应从受。
考藏本云：虽有已能具足善巧，而亦不应一切菩萨，皆可从求菩萨所受净戒律仪。谓若无正信者，最初于所正受净戒律仪，无有胜解，复不趣入，亦不思维，不应从受。有悭贪者，悭贪蔽者，有大欲者，无喜足者，不应从受。毁坏戒者，于诸学处无有恭敬而慢缓者，不应从受。有忿恨者，多不忍者，于他违犯不堪忍者，不应从受。有懒惰者，有懈怠者，多分耽着日夜睡乐、倚乐、卧乐、杂众谈论、虚度时日者，不应从受。心散乱者，谓其下至不能牛乳顷，于善修心一缘者，不应从受。极愚钝者，性闇昧者，怯劣心者，诽谤菩萨素怛缆藏、菩萨藏中摩怛履迦者，不应从受。
何等受境不应从受？谓虽已能具足善巧，然亦不应一切菩萨，皆可从求菩萨律仪。谓若或有意乐毁坏，加行毁坏。意乐毁坏者，即无净信。谓于律仪，上无胜解，中不趣入，下不思维，或无功用。加行毁坏者：谓若六度加行毁坏。一者、爱着身财，有悭贪者；由彼悭贪增上转故，悭贪蔽者；于所未得有大欲者；虽已获得无喜足者。是名忍受施违逆品。二者、犯他胜己，无余律仪，毁坏戒者；现行恶行，犯有余罪，于诸学处无有恭敬而慢缓者。是名忍受戒违逆品。三者、若遇逆缘，不堪安忍，现前使能令心愤发而忿怒者；明记怨害，恒恒热恼而怀恨者；于他所犯沙门四法不同分过，不堪忍者。是名忍受忍违逆品。四者、不乐善品，有懒惰者；乐所治品，有懈怠者；次释其相，所谓多分耽着日夜睡乐、倚乐、卧乐、杂众谈论、虚度时日。是名忍受精进逆品。五者、心不善住奢摩他等，心散乱者，谓其下至不能牛乳顷，令心于善修一缘者。是名忍受静虑逆品。六者、恶慧。此复有二：、现行恶慧。谓不能由自了知真实，极愚钝者；虽为教示，亦不了解，性闇昧者；违拒不受广大教法，怯劣心者。、取恶慧因。谓诽谤菩萨素怛缆藏摩怛履迦，言其不正，非能如法。是名忍受慧违逆品。如是等类，不应从受菩萨律仪。有疏释云：若约其实，无不略具如是过患。论中所云，意谓不从过甚具者。是故，若非上品具足如是过失，少有过者，亦可从受。
二、辨受戒仪轨有二：、辨受者仪轨；、辨授者仪轨。
先礼双足。如是请言：我今欲于善男子所，或长老所，或大德所，乞受一切菩萨净戒。唯愿须臾不辞劳倦，哀愍听授。
考藏本云：先礼双足。既作礼已，便应请言：我今欲从善男子所，求受菩萨净戒律仪。惟愿须臾不辞劳倦，哀愍我故，听许教授。
如前所说能受菩萨，先向授者接触双足，而敬礼之。谓不恭敬，不发律仪故。又如胜怨、无畏生两师并云：于此应先献曼陀罗。次请白言：我今欲于善男子所，求受菩萨净戒律仪。惟愿须臾不辞劳倦，哀愍我故，听许教授。谓不求受，律仪不发故。又胜怨、菩提贤、燃灯、无畏生诸师俱云：应当如是三返请白。又无畏生、胜怨两师并云：尔时合掌，蹲跪而坐，或右膝着地。即如下说诸身威仪，随取皆得。
此中所云献曼陀罗，亦名献中园。有广中略供献仪轨，名兴无边广大供养。如本论四十四卷供养亲近无量品云：或赡部洲，或四大洲，或千世界二千世界，或复三千大千世界，乃至十方无边无际诸世界中，下中上品供养如来一切供具。菩萨于彼，以净信俱，胜解俱心，周遍思惟，一切随喜。如是菩萨少用功力，于如来所，兴起无边广大供养。
次由能授菩萨，于彼求受律仪菩萨，先为宣说菩萨律仪广大胜利。又为求受律仪菩萨，宣说学处，若重若轻，令发勇悍。随作是言：善男子听！汝今愿乐，于诸有情，未得度者令其得度，未解脱者令其解脱，未苏息者令其苏息，未涅槃者令般涅槃，绍隆佛种令不断否？汝当于此，坚固发心，坚固誓愿。见彼不知如是部类，令发勇悍，故应宣说。
谓由观见求受菩萨，尚未了知其所求受律仪部类，于受律仪令发勇悍，令其坚固荷持学处重担意乐，故作是说。
释论于此，谓应为彼求受菩萨，宣说集菩萨学论中，引据寂静决定神变经所说，护持律仪胜利。及月灯三昧经所说，若于现在正法衰时，恭敬学处，便能获得胜异熟果。又应为说根本重罪，众余轻罪，重轻学处。及正法念处经、法集经、海意经所说，不护律仪一切过患。令见如是所有胜利，及过患已，不舍发心，坚固受持律仪誓愿。文广未载，可阅释论。然依吉祥燃灯师所作轨中，则于此处舍弃宣说律仪胜利，学处重轻。唯从善男子起，至坚固誓愿，后加问言：非为胜他耶？非他励力所劝受耶？又昔诸师，于前未得度者四句以后，复加问言：汝愿乐否？次更问云：汝于今者，求受律仪，非为胜他耶？非他劝受，自不自在耶？于诸菩萨素怛缆藏，菩萨藏中摩怛履迦，已听闻否？解否？信否？能少护持否？于如是问，即应答言：唯然少闻。如是一一如仪而答。言未度令度等者：如有贤论师云：声闻独觉，于所知障未得度者，令其得度：大梵天等，于彼痴等二障系缚，未解脱者令其解脱；那落迦等，苦未苏息，令其苏息；诸有情类，未能得般无住涅槃，安处涅槃。
既作如是无倒请已，偏袒右肩，恭敬供养十方三世诸佛世尊，已入大地得大智慧、得大神力诸菩萨众。现前专念彼诸功德，随其所有功德因力，生殷净心，或少净心。
考藏本云：复次，求受菩萨，正启请已，偏袒一肩，普于过去未来现在诸佛世尊，现住十方已入大地，得大智慧，获大神力诸菩萨众，为作供养。现前专念彼诸功德，以胜意乐，随功用力，所有因力，生起殷重清净信心，或复由此生少净心，恭敬供养。
谓别解脱，唯于僧众申恭敬已，便能获得。今此律仪胜过彼故，应先向于诸佛菩萨广作供养，方能求得。故彼求受律仪菩萨，应袒右肩，住佛像前，即以过去未来现在诸佛世尊，现住十方已入大地，得甚深智，获广大力诸菩萨众，为供养境。现前专念彼等一切不共功德。如是功德，皆由成就如是律仪。此律仪者，是由第一善净意乐之所发起，故以至诚，随自现在功用之力，及宿因力，生起殷重清净信心；或复由此因缘之力，生少净心，恭敬供养。
取要言之，净除坛地，妙善庄严。中设佛像，于旁安设诸菩萨像。即自观想，犹如十方诸佛菩萨正现在前，先应专念彼诸功德，启殷重信。次迎师长，坐狮子座，如仪轨说，作如来想。端严陈设花香灯等众多妙供，先行礼拜，诵赞、赞颂。师于弟子，善导其心，于三宝所，及师长所，令其供献曼陀罗供，及诸物供。
有智有力胜菩萨所，谦下恭敬，膝轮据地，或蹲跪坐。对佛像前，作如是请：唯愿大德，哀愍授我菩萨净戒。
考藏本云：即以谦下恭敬之相，膝轮据地，或蹲跪坐。向彼善巧能授菩萨，作如是请：唯愿善男子，授我正受菩萨净戒律仪。
次谦恭相，右膝着地，或蹲跪坐。作如是请，若是在家称善男子；若是出家年轻有德，应称大德；年高有德，应称长老唯愿授我正受菩萨净戒律仪。吉祥燃灯师谓，应加说云：唯愿速授。又应如是三作请授。德光释云：既说有善男子等三种，显示不必定从出家，又非决定专从学年长于己者，而受律仪。吉祥智友尊者云：显密二乘道，诸苾刍应从，善巧苾刍受，非应从余受。是谓苾刍，若有堪受二种上胜律仪苾刍，即不应从在家等受。然亦非谓从所余受，不发律仪。
如是请已，专念一境，长养净心：我今不久当得无尽无量无上大功德藏。即随思惟如是事义，默然而住。
念住一缘，专一长养清净信心，作如是念：我今不久当得无尽无量无上大福德藏。即随思惟如是事义，合掌默然恭敬而住。
尔时有智有力菩萨，于彼能行正行菩萨，以无乱心，若坐若立，而作是言：汝如是名善男子听，汝是菩萨不？彼应答言是。发菩提愿未？应答言已发。
考藏本云：即由善巧菩萨，或立，或住于座，心不散乱。于彼能正趣入菩萨，应作是言：汝如是名善男子听，汝是菩萨不？发菩提愿未？彼应答言：唯然，已发。
尔时善巧能授菩萨，或起而立，或住于座，心不散乱。于彼受者作如是言：汝如是名善男子听，汝是菩萨不？彼应答言是。发菩提愿未？应答言已发。作此二问，义谓令善警觉种性堪任，坚固愿心。吉祥燃灯师谓问遮难后，令发勇悍。续更问言：欲于我所，受诸菩萨一切学处，受诸菩萨清净戒否？受者亦应答言：愿受。如是答已，方授律仪。
问遮难者，是即印土受菩萨心戒等所通用名。在别轨中，则问曾犯无间罪否？无畏三藏禅要中，列为第六问遮难门。又如勤策受具戒时，亦有此问。如大毗婆沙论云：来至众中，重问遮难。
自此以后应作是言：汝如是名善男子，欲于我所，受诸菩萨一切学处，受诸菩萨一切净戒。谓律仪戒、摄善法戒、饶益有情戒。如是学处，如是净戒，过去一切菩萨已具，未来一切菩萨当具，普于十方现在一切菩萨今具。于是学处，于是净戒，过去一切菩萨已学，未来一切菩萨当学，现在一切菩萨今学。汝能受不？答言：能受。能授菩萨第二第三亦如是说，能受菩萨第二第三亦如是答。
考藏本云：自此以后，应作是言：汝如是名善男子，过去一切菩萨能为学处，能为净戒，未来一切菩萨能为学处，能为净戒；普于十方现在一切菩萨能为学处，能为净戒。于是学处，于是净戒，过去一切菩萨已学，未来一切菩萨当学，普于十方现在一切菩萨今学。菩萨一切学处，菩萨一切净戒，谓律仪戒，摄善法戒，饶益有情戒。从我受不？答言：能受。能授菩萨，第二第三亦如是说；能受菩萨，第二第三亦如是答。
为善晓喻，仪轨文句一切事义，应作是言，广如正文。言学处者：谓其所应修学之处。言净戒者：谓于学处修学自性。又此文中，初示能为三世菩萨所共学处，次说于彼修学之相，后总摄为所应受持三种净戒，是所正受。
三、后行仪轨有四：一、启白请证；二、赞扬胜利；三、酬恩供养；四、不应率尔宣示律仪。
能授菩萨作如是问，乃至第三授净戒已。能受菩萨作如是答，乃至第三受净戒已。能受菩萨不起于座，能授菩萨对佛像前，普于十方现住诸佛，及诸菩萨，恭敬供养，顶礼双足。作如是白：某名菩萨，今已于我某菩萨所，乃至三说受菩萨戒。我某菩萨，已为某名菩萨作证，唯愿十方无边无际诸世界中诸佛菩萨第一真圣，于现不现，一切时处，一切有情，皆现觉者，于此某名受戒菩萨亦为作证。第二第三亦如是说。
考藏本云：如是由此善巧菩萨，于彼能受菩萨，乃至奖导三作正受菩萨净戒律仪，令受持已。能受菩萨不起于座，能授菩萨即于所对佛像之前，普于十方现住诸佛诸菩萨众，顶礼双足。合掌白言：某名菩萨，今已于我某菩萨所，乃至三受，正受菩萨净戒律仪。我某菩萨，于此某名菩萨已受菩萨净戒律仪，能作证明。唯愿十方无边无际诸世界中第一真圣，于不现知，一切时处一切有情，皆能现知足具觉者，亦为证知。乃至三次，应如是说。
又有轨云：受戒弟子，依其坐次，观想接触十方佛土佛菩萨足，正向十方各三礼拜，散华供养，起立合掌，作启请云：仰祈十方现住诸佛菩萨，护念于我。以此引端，然后师长，依文而作启白请证。若当顶礼上下方者，即应心缘彼上下方，东西作礼。言不现知者：谓是我等。言现知者：谓佛菩萨。
如是受戒羯磨毕竟。从此无间，普于十方无边无际诸世界中现住诸佛，已入大地诸菩萨前，法尔相现。由此表示，如是菩萨，已受菩萨所受净戒。尔时十方诸佛菩萨，于是菩萨法尔之相，生起忆念。由忆念故，正智见转。由正智见，如实觉知，某世界中某名菩萨，某菩萨所，正受菩萨所受净戒。一切于此受戒菩萨；如子如弟，生亲善意，眷念怜愍。由佛菩萨眷念怜愍，令是菩萨希求善法，倍复增长，无有退减。当知是名受菩萨戒启白请证。如是已作受菩萨戒羯磨等事，授受菩萨俱起供养。普于十方无边无际诸世界中诸佛菩萨，顶礼双足，恭敬而退。
如是菩萨所受律仪戒，于余一切所受律仪戒，最胜无上。无量无边大功德藏之所随逐，第一最上善心意乐之所发起，普能对治于一切有情一切种恶行。一切别解脱律仪，于此菩萨律仪戒，百分不及一，千分不及一，数分不及一，计分不及一，算分不及一，喻分不及一，邬波尼杀昙分亦不及一，摄受一切大功德故。
谓受律仪羯磨圆满，从此无间，普于十方无边世界现住诸佛，已入大地诸菩萨所，法尔能有如是瑞应。谓有出生座震动等，令其护念如是菩萨正受菩萨所受律仪。自此以后，得于受时，受律仪处，能受菩萨，生起忆念。由忆念故，起正智观。由正智观，如实觉知，某世界中，某名菩萨，某菩萨所，正受菩萨所受净戒律仪。诸佛于彼觉知如子，菩萨于彼觉知如弟，生亲善意，眷念怜愍，愿彼中间无有留难，一切成就。由佛菩萨眷念怜愍，令此菩萨诸善增广，而无退减。
如是菩萨所受菩萨净戒律仪，望余一切所受净戒律仪，由四殊胜，名为胜出。一者、无上。最尊最胜，无过上故。二者、无量无边大福德藏之所随逐。摄受无量福德果故。三者、第一最上善心意乐之所发起。是由利乐一切有情，增上意乐所发起故。四者、普能对治一切有情趣入三业一切恶行故。其受别解脱律仪者，望此菩萨净戒律仪所有福德，百分、千分、数分、计分、算分、喻分、邬波尼杀昙分，亦不及一。
如是已作受菩萨戒羯磨等事，授受菩萨俱起供养。普于十方无边无际诸世界中诸佛菩萨，顶礼双足，恭敬而退。
师与弟子俱起于座，普向十方无边无际诸世界住诸佛菩萨，复作如前所作供养。观想接触佛菩萨足而行顶礼。既顶礼已，恭敬而退。
又诸菩萨，于受菩萨戒律仪法，虽已具足受持究竟，而于谤毁菩萨藏者无信有情，终不率尔宣示开悟。所以者何？为其闻已不能信解，大无知障之所覆蔽，便生诽谤。由诽谤故，如住菩萨净戒律仪，成就无量大功德藏；彼诽谤者，亦为无量大罪业藏之所随逐，乃至一切恶言恶见，及恶思惟，未永弃舍，终不免离。
虽能于此受学菩萨律仪仪轨，受持其义，究竟其文。而于憎背菩萨法藏，不信不解诸有情所，不应率尔不择于他，是器非器，宣示其文，开悟其义。所以者何？为其闻已不能信解，大无知障之所覆蔽，便生诽谤。言菩萨藏不善、匪宜、无有义利。此如安住律仪菩萨，专一成就无量福藏；彼诽谤者，口恶言谤，意着恶见，想倒现行诸恶思维，乃至一切未永弃舍，唯为无量大罪业藏之所随逐。
此依吉祥燃灯师所说，于终行轨摄为四科。在本论中亦有此义。又此论师谓启白请证已，接作酬恩供养。本论所示亦复如之。今为便于实际应用，酬恩供养列于赞扬胜利之后。
又诸菩萨，欲受菩萨净戒律仪，若不会遇具足功德补特伽罗，尔时应对如来像前，自受菩萨净戒律仪。应如是受：偏袒右肩，右膝着地，或蹲跪坐。作如是言：我如是名，仰启十方一切如来，已入大地诸菩萨众。我今欲于十方世界佛菩萨所，誓受一切菩萨学处，誓受一切菩萨净戒。谓律仪戒、摄善法戒、饶益有情戒。如是学处，如是净戒，过去一切菩萨已具，未来一切菩萨当具，普于十方现在一切菩萨今具。于是学处，于是净戒，过去一切菩萨已学，未来一切菩萨当学，普于十方现在一切菩萨今学。第二第三亦如是说。说已应起。所余一切如前应知。
若不会遇如前所说具足功德补特伽罗，尔时应对如来像前，自受菩萨净戒律仪。偏袒右肩，右膝着地，或蹲跪坐。作如是言：我如是名，仰启十方一切如来，已入大地诸菩萨众。我今欲于佛菩萨前，正受菩萨一切学处，菩萨一切净戒。谓律仪戒、摄善法戒、饶益有情戒，过去一切菩萨已学，未来一切菩萨当学，普于十方现在一切菩萨今学。如是三说，说已应起。所余一切，如前应知：谓所余仪轨，悉皆同于有师仪轨。诸余疏中，亦未明说所余一切应取舍处。然于作问答类，及启白请证，不率宣示诸则，似可舍弃。
言有师无师者，如大乘宝要义论疏云：若有生命净行之碍，虽距师近，与无师等；若无生命净行之碍，虽所在远，亦应访求。又新疏云：于先所受已曾毁犯后还净者，若受律仪不恭敬者，皆不应依无师仪轨，应依有师仪轨而受。言受律仪不恭敬者：谓虽有师，不起恭敬，信由自受亦名如实。然亦于先所受已曾毁犯后还净者，旧疏则云：若有师者，当从师受。若无师者，得依无师仪轨而受。复引菩萨地中无师仪轨证成其义。谓此即是无著密意。以无著菩萨，于说于犯还出还净时处，续说若不会遇具足功德补特伽罗等文句故。寂天菩萨云：我此世有果，善得人种类；今生佛种中，现前为佛子。是谓已得此律仪者，应即思维：今此世中，已不空度，获得人身，受持法藏，幸得侧入菩萨众中。又云：我今尽所能，作合种姓业；此净无瑕种，不应令污垢。谓起意乐，念从今后，不令染着诸罪污垢。
上来释受戒法竟。
民国。汤芗铭译纂三、释防护戒法有二：
一、总示防护之法；
二、别释防护之法。
又此菩萨，安住如是菩萨净戒，先自数数专谛思惟：此是菩萨正所应作，此非菩萨正所应作。既思惟已，然后为成正所作业，当勤修学。又应专励听闻菩萨素怛缆藏，及以解释。即此菩萨素怛缆藏、摩怛履迦，随其所闻，当勤修学。
考藏本云：如是菩萨，安住所受菩萨净戒律仪，自审思择：此是菩萨正所应作，此非菩萨正所应作。既审思维，自此以后，为令如实成办作业，当善防护。又应专励听闻菩萨素怛缆藏，或复听闻摄集菩萨素怛缆藏一切本母。如是于彼素怛缆中，如来所说，一切菩萨百千学处，为成办故，如实修学。
谓此菩萨，安住所受菩萨净戒律仪，应自数数专谛思择：此是菩萨正所应作，此非菩萨正所应作，令其了知应行止处，自此以后，应如决择，如实成办其所作业，而善防护。又应专励听闻菩萨素怛缆藏，或彼摄集素怛缆藏摩怛履迦，为令成办素怛缆中所说百千菩萨学处，随其所闻，如实修学。集菩萨学论亦云：菩萨律仪者，出于广大乘。又云：不舍善知识，恒阅诸契经。是谓修习菩萨学处，最主要者，即善知识。若能不舍，是为第一防护方便。又应总于一切契经，别于本论菩萨地分，及集菩萨学论，而善听闻。若尚不能，定应听闻戒品全部。若或仅此亦未听闻，便极闇昧菩萨所学，唯是假名大乘行者。虽能欺诳诸愚夫数，必为修习大乘胜典，已获定解，诸有智者之所弃厌。又于彼等既听闻已，应以精勤修学所学，莫如贫人数他财宝。法句经云：虽多巧言说，放逸不正行，如牧数他畜，不堪证沙门。又云：虽不巧言说，能行法随法，远离贪瞋痴，堪能证沙门。又趣入菩萨行论云：当以身行持，空言何所成？徒诵诸药方，何益患病者？
问：若尔，初修业者，于契经中所说学处，几当修学？答：有佛如来已正遮止初修业者，或未遮止，而不宜于初修业时所实行者。舍此二外，于余一切菩萨学处，若不修学，名为有罪。此如集菩萨学论云：诸为菩萨总立教诫，而又非所应顿修习。或已遮止，初修菩萨不当修学。若非此二，于余一切皆应修学。又除此二已开听外，若俱修学而无力能，亦得无罪。亦如集菩萨学论云：若为修行一学处故，于余学处虽未能护，亦无有罪。如无尽意经云：若修施时，便于戒学容可迟钝。于如是等乃至广说。然亦尔时不应慢缓。如十地经云：非于所余不复修行，当随力能如应修习。
若正修学彼诸学处，或能为罪，或不为罪。有二道理：
一者、若为生起一切有情一切喜乐，及为止息一切忧苦，不以无谄至诚，三业精勤令其成办，生轻舍者，是名有罪。如是纵于一刹那时生轻舍者，亦名有罪。若或精勤成办，而不寻求顺缘资粮，不勤对治精进逆缘，如前轻舍，亦名有罪。若时遇有小忧小苦，不起对治大忧大苦，及为成办广大义利，不能捐去微小义利，于一刹那轻舍者，亦名有罪。若诸学处非自力能，不修习者，得无有罪。此为无制立学处故，无义利故。反之于此若强行者，是名有罪。如是之罪，得于总悔罪中合悔，不须别悔，亦得还出。于力所能一切学处而不精进，是名有罪。论于此罪说名性罪，谓与知而故犯同分。
二者、能为有罪。略由二种，菩萨有罪。、未思择行所犯之罪；、虽已思择，越其所应所犯之罪。初、未思择者：谓若未能随力思择，应理与否，便尔发趣，或复退此；或复放舍，是名有罪。已思择者：谓虽思择应理与否，而竟违越应进、应止，及所应舍，于彼邪行，下至违越旃陀罗奴所讥毁事，亦名有罪。广如集菩萨学论初品所说。又于正所应作，非所应作，如律仪二十颂总摄其义云：于自或于他有情，虽苦、有利、所应作；有利、有乐、正应作；乐、而无利、非应作。所言利者：非染无罪故，于当来世感乐异熟。所言乐者：即是乐受。若于自他，现前有乐，究竟有利，定应成办。若于自他，现前有苦，究竟无利，定不应作。现前虽苦，究竟有利，是所应作。譬如正士，诃责遮止行恶行者，现前似苦，然如辛药其味极恶，现似辛苦，有利于病，故应习近。又如欲邪行，现前似乐，于未来世增长多苦，此同甘饭和以毒物，亦应阻止。如是诸义，广如菩萨地，利益种类自利利他，安乐种类自利利他中说。
又诸菩萨，不从一切唯聪慧者，求受菩萨所受净戒。无净信者，不应从受。谓于如是所受净戒，初无信解，不能趣入，不善思惟。有悭贪者，悭贪蔽者，有大欲者，无喜足者，不应从受。毁净戒者，于诸学处无恭敬者，于戒律仪有慢缓者，不应从受。有忿恨者，多不忍者，于他犯违不堪耐者，不应从受。有懒惰者，有懈怠者，多分耽着日夜睡乐、倚乐卧乐、好合徒侣、乐喜谈者，不应从受。心散乱者，不至不能牛乳顷，善心一缘住修习者，不应从受。有闇昧者，愚痴类者，极劣心者，诽谤菩萨素怛缆藏摩怛履迦者，不应从受。
又诸菩萨，于受菩萨戒律仪法，虽已具足受持究竟，而于谤毁菩萨藏者无信有情，终不率尔宣示开悟。所以者何？为其闻已不能信解，大无知障之所覆蔽，便生诽谤。由诽谤故，如住菩萨净戒律仪，成就无量大功德藏；彼诽谤者，亦为无量大罪业藏之所随逐，乃至一切恶言恶见，及恶思惟，未永弃舍，终不免离。
又诸菩萨，欲授菩萨菩萨戒时，先应为说菩萨法藏摩怛履迦，菩萨学处，及犯处相，令其听受。以慧观察自所意乐，堪能思择受菩萨戒，非惟他劝，非惟胜他。当知是名坚固菩萨，堪受菩萨净戒律仪。以受戒法，如应正授。
二、别释防护之法，有六：一、所断之罪；二、从彼罪中护心之相；三、犯已还净方便；四、佛说贪是轻罪密意；五、分别所犯罪有大小；六、安乐住因。一、所断之罪。将欲明了所断之罪，先当明了何所依身，乃生诸罪？所生之罪，当有几类？所依身者：如论说云：又一切处无违犯者，谓若彼心增上狂乱，若重苦受之所逼切，若未曾受净戒律仪，当知一切皆无违犯。是谓应具二法：又新疏及牟尼密意庄严论，亦说罪之集体，或其品类，决定二种。本论义亦如是显示。藏土有师，及黑行阿阇黎释难中说云：菩萨律仪，有他胜处，复有粗罪，及恶作罪。此一切罪，所应防护。如是说者，立为三类，不应道理。若许三类，应以一切软中品缠所犯之罪，列为粗罪。然论则以软中缠罪，说于等他胜处法，及恶作中，是故于软中品缠罪，性是恶作，而其部类是他胜类。谓如苾刍犯他胜处中一切粗罪，及恶作罪，俱建立为他胜部类。
依上所说，所断之罪，分为二类：一、他胜处类；二、恶作类。初复有五：、分别他胜自性；、他胜作用；、三种缠犯分别；、堪能还净殊特；、舍戒因缘。
如是菩萨住戒律仪，有其四种他胜处法。何等为四？
考藏本云：如是菩萨，有其四种住戒律仪等他胜处法。
此他胜中，复有二支：一、共支；二、不共支。共支于后三种缠犯分别中说。不共支者有其四种。
若诸菩萨，为欲贪求利养恭敬，自赞毁他。是名第一他胜处法。
此中有三：一、所对说境；二、所说言词；三、言说发起。
初、所对说境。依于彼境，方名他胜。故应别异于自相续，识别语言，领解其义，与己同类一趣众生。论本于此虽无明文，实有其义。
二、所说言词谓自功德，及他过失。即此名为自作赞扬，于他有德，为诸有情所恭敬处，而起讥毁。
三、言说发起。此复有四：、所求利养恭敬之量；、贪心之量；、其所从得利养恭敬境之分别；、计所发起，是否定须利养恭敬二者俱贪。、所求利养恭敬之量者。谓衣服、饮食、住舍、车乘等，随一利养；献座设位等所有敬事，随一恭敬。、贪心量者。谓其所求利养恭敬，非为供养三宝，及为哀愍诸下劣故，解其贫乏。而于利敬，自体贪爱，增上耽着。、境分别者。谓所从求利养之境，定与自财非一分摄。若不尔者，自赞毁他无义利故。若求恭敬，不须财物与自不共，于自徒众亦能求故。、计所发起是否定须俱贪二者。谓于自赞，或讥毁他，定须贪着利敬随一。非必俱贪利敬二事，即以如是为发起故。随其赞毁所作言说，为彼有情领解其义，即得成为第一他胜。诸疏所释与此相同。如律仪二十颂新疏云：他者，谓是具足功德，为诸有情所恭敬处。萨穆札疏所说亦同，亦谓他是有功德者。唯集菩萨学论引虚空藏经，谓有二义：一者、毁谤其所恭敬补特伽罗；二者、亦毁其所毁谤补特伽罗。言利养恭敬，及贪着利养恭敬者：新疏云：由求利故，名为利养，谓衣食等；作妙供事，名为恭敬。若于彼等增上贪恋，即名贪着。萨穆札疏亦云：利养之相，谓诸衣食及财宝等。言恭敬者，谓是尊敬供事承侍献床座等。
若诸菩萨现有资财，性悭财故，有苦有贫，无依无怙，正求财者，来现在前，不起哀怜而修惠舍；正求法者来现在前，性悭法故，虽现有法而不给施。是名第二他胜处法。
此中有四：一、来求者；二、所求物；三、所从求处；四、由何意乐而不惠施。
一、来求者。有疏云：所言苦者：谓不具足诸财物等。所言贫者：谓乏饮食。言无怙者：谓彼无有如家主等，为作养育。言无依者：谓无亲友，或无有能作助益者。取要言之，谓彼匮乏二种受用，今舍菩萨，无有所余能为开解。如实至诚，来现在前而乞求故。萨穆札疏云：此是求者，正现在前。
二、所求物者。非军器等诸不宜物，及非毒等诸凶恶物，然此诸物亦观彼时有无损害。
三、所从求处者。谓自现有，如新疏云：有可施物，善了知法。
四、由何意乐者。谓悭吝所蔽，定不施舍。此中性悭财故一句，梵本原文为性贪着故。而律仪二十颂新疏，及萨穆札疏中，俱释为其性悭故。论依释义，译性悭财。
若诸菩萨长养如是种类忿缠，由是因缘，不唯发起粗言便息。由忿蔽故，加以手足块石刀杖，捶伤害损恼有情。内怀猛利忿恨意乐，有所违犯，他求谏谢，不受不忍，不舍怨结。是名第三他胜处法。
考藏本以谏谢译为悔谢。
此中有二：一、捶；二、不受谏谢。
初、捶者。复有二种：、意乐；、加行。初言意乐，若诸菩萨，忿他有情，发粗恶言。唯发粗言，犹不舍忿，而令长养，为忿所蔽。次言加行：忿增上故，或以自身若手若足，或身所掷若块石等，或身所佩若刀杖等，而捶他，或囚闭等而作伤害，或施鞭挞，或羁缚等，而作损恼。此中境者，何趣有情？在本论中虽无明文，似应与自一趣同类，领解义者。谓是发起粗恶语言，所对说境故。集菩萨学论亦说于犯戒中，捶有情，是根本罪。
二、不受谏谢。此复有四：、作谏谢者；、作谏谢相；、发起不受；、不受谏谢自性。、作谏谢者。新疏最胜子疏并云：作侵犯者，今来悔谢其侵犯罪。谓他有情，昔于菩萨曾作侵犯，今以至诚而求悔谢。、作谏谢相。谓以应时，如法仪式，而求忍恕。、发起不受。谓于昔所侵犯，内怀猛利忿恨意乐。、不受谏谢自性。谓不听所言，不许忍恕，不舍怨结。
若诸菩萨谤菩萨藏，爱乐宣说开示建立像似正法。于像似法，或自信解，或随他转。是名第四他胜处法。
考藏本云：于菩萨藏兴起毁谤，又由自内，或随逐他，而起信解像似正法已。于像似法深生爱乐，开示建立。是名菩萨等他胜处法。
此中有二：一、毁谤大乘：二、开示像似法。
初、毁谤大乘又复有二：、所毁谤事。谓总于佛说甚深广大二菩萨藏；、毁谤之相。如下所说而作毁谤。
二、开示像似法，亦复有二：、所开示法。诸疏于此皆未明说，唯萨穆札疏谓是微褊教法，或外道法。然如论说像似正法，当亦非是像似大乘，应是一切随顺黑品教法。、开示之相。谓于彼法，如自爱乐，向他开示。复安立他，于如是见。
如是四种他胜处法，菩萨律仪二十颂中总摄其义云：诸由猛利烦恼犯，即能毁坏净律仪。其所犯罪有四种，密意名为等他胜：为贪利养恭敬故，便尔自赞而毁他；于彼有苦无怙者，悭诸财法不施与；他来悔谢不听受，由忿于他行捶；毁谤大乘菩萨藏，开示像似于正法。
菩提贤师释云：言猛利烦恼者，谓上品缠。其所犯罪者，谓具律仪菩萨所犯之罪。为他所败，即由彼等毁坏律仪，故云他胜。唯约毁坏律仪之因，与诸苾刍犯他胜同，名等他胜。非一切同。谓诸苾刍犯他胜己，于现法中不任更受。此中有犯，能更受故。言等他胜者：海云疏云：如彼声闻，由淫欲贪，破坏自他，不复堪任；如是菩萨，爱乐味着利养恭敬，亦坏自他。若诸声闻，由贪欲故，盗他财物，即成他胜；如是菩萨，现有财法而不惠施，亦成他胜。声闻杀人，即成他胜；如是菩萨，于诸有情起忿恨心，以手足等而作损恼，复不听受作侵犯者前来悔谢，亦成他胜。声闻妄说得上人法，即成他胜；菩萨有法而不开示，毁谤正法，开示非法，亦成他胜。又有疏云：与别解脱他胜处罪，名数等起，皆相等故，名等他胜。
此中他胜，分有八种。论中说为四他胜者，是约意乐他胜罪说。谓于利养恭敬起贪求心；于诸受用有悭吝心；于诸有情起损恼心；于佛正法邪行愚痴，名四他胜。立为八者，约加行说。谓如于自赞扬；于他讥毁；不惠舍财，不给施法；捶有情；不受谏谢；毁谤正法；说像似法。如是八者，俱名他胜故。由是因缘，从论所说四中分八，亦非无义。又如牟尼密意庄严论云：菩萨藏中，唯说四种根本重罪。又云：自赞、毁他，及不施等四根本罪，一一罪中各分为二，共成八种。论中亦于赞毁等八，分别说故。海云疏中，于释第二他胜处时，说云：不惠舍于苦行乞者，或不给施其现有法，并是他胜。是分别释，皆成他胜。以理推之，余三亦尔。无畏生师亦云有八，大乘宝要义论疏云：无著菩萨，于此显然说八他胜。吉祥燃灯，依昔传承善知识义，亦立为八。故应于此说八他胜。虽集菩萨学论，及菩萨律仪二十颂，并似于第三他胜法摄为一种，此系译文稍有别异，若按其义，应有二种。谓如律仪二十颂旧疏所释，与菩萨地正文相同故。又智慧生趣入菩萨行论疏中，引据集菩萨学论文云：由忿捶诸有情；励力为作欢慰时，终不忍恕彼有情。是于第三，亦分为二。
问：若一一罪，分立皆得成为他胜，云何二十颂中，于后诸罪说为恶作？如颂说云：于来求法不施与，于求财物不给施；于他骂等辄还报，他来悔谢拒不受；毁谤背舍大乘藏，精非所精异外论，研异外论而爱乐。如是等事，列为恶作。今说他胜，是则相违。答曰：无过。谓如不施财法二者，须悭发起，名为他胜；非悭发起，名恶作故。又新疏云：如不施法，由发起故罪有不同。于余亦由发起不同而有分别。此如他打报打，谓于他打而还报者，即名恶作；非报而打，名为他胜。不受悔谢，非有忿恨，说名恶作；若有忿恨，名为他胜。毁谤大乘，亦有恶作与他胜别。如萨穆札疏云：若尔，与前他胜位中，谤菩萨藏云何差别？谓前是毁谤遍于一切大乘法藏；此则唯于素怛缆藏，少分深品，未能解悟而起毁谤。然依论文所显，似非定须单谤甚深一分。勤学外论，说名恶作，此有二种：一者、现有所应精勤如来善说，未精研究；于异道论精勤修学，是名有犯。二者、若有利根无动觉者，常以二分勤修佛语，乃得开许兼勤外论。然亦不许于彼外论，爱乐趣入。是故若有爱乐味着，即名恶作。而于开示像似正法，名他胜者。谓彼不唯自起爱乐，如自爱乐而勤修习，亦安立他令其修习。如海云疏云：其有开示非正法者，犯他胜罪。言爱乐者：自希乐故。言开示者：如自爱乐，为他说故。言建立者：诱导令修故。若尔，云何颂中，乃以于自赞扬而毁他，说为恶作？答：此亦由其发起，不同他胜。如后恶作罪中当说。
是故应依如是道理，断相违相，不应别依有无惭愧而判别之。谓有惭愧，虽尚未成为他胜罪，随一应成软中品缠。藏土诸师，于他胜罪分立为八，广有辨驳。详释论中，今不具引。
如是名为菩萨四种他胜处法。菩萨于四他胜处法，随犯一种，况犯一切，不复堪能于现法中，增长摄受菩萨广大菩提资粮。不复堪能于现法中，意乐清净。是即名为相似菩萨，非真菩萨。
德光云：言增长者：谓于所积，令其增盛。言摄受者：谓令生起。余疏释云：无力积集近通达地所有资粮。言意乐清净者：诸疏皆云是得大地，谓得初地。以要言之，于他胜处随犯一种，即便不能于现法中证得初地。其先已有近初地因，广大资粮，不堪增长。先所无者，不堪生起，何况数数犯他胜处。以是义故，莫作是念，虽犯他胜，仍可重受菩萨律仪；宁舍身命，定不染犯根本重罪。如趣入菩萨行论云：如是重罪随行力，胜菩提心随行力，展转起伏生死中，长夜障碍得大地。此中言犯四他胜者，依本论说。而集菩萨学论中所说一切他胜，与此作用亦复相同。又此过失，虚空藏经亦有所说。如经云：能正趣入大乘道中初修业者，误犯如是根本重罪，焚毁宿昔所植善根，成为他胜。便从人天大乘乐处，堕入恶趣。于长夜中流转生死，失善知识。
菩萨若用软中品缠，毁犯四种他胜处法，不舍菩萨净戒律仪。上品缠犯，即名为舍。若诸菩萨毁犯四种他胜处法，数数现行，都无惭愧，深生爱乐，见是功德，当知说名上品缠犯。
考藏本云：菩萨若由软中品缠，有犯如是四他胜处，不舍所受净戒律仪。上品缠犯，方能舍失。所以者何？由诸菩萨，若于四种他胜处法，相续未断而起现行；亦不生起少分惭愧；由此令爱，于彼忻乐；又即于彼见为功德。当知是名上品缠犯。
由何种缠，不名为舍？由何种缠，方名为舍？菩萨若由软中品缠，有犯四种他胜处法，不舍所受净戒律仪。由上品缠，犯已即舍。此中所云他胜处者，如前所说，约意乐门，但有四种，约加行门，则分为八。谓如贪求利养恭敬等，以此八种而类推之。集菩萨学论所引虚空藏经诸罪，若不具足上品缠者，不成他胜。以本论中，于谤大乘，及贪利敬，自赞毁他，罪更重于彼论所说五无间罪，亦复说为若不具足上品缠者，不成他胜故。自余诸罪，应知亦尔。然起邪见，失菩提心，暂起即犯，不须具足上品缠犯。广如释论已分别说。是故虚空藏经所说诸罪，若未具足上品缠者，应知亦是软中缠犯。谓本论说，他胜类中，一切尚未成他胜者，名为软品中品缠故。
所言上品缠者：谓犯四种他胜处法，数数现行，都无惭愧，深生爱乐，见是功德，当知说名上品缠犯。此有四支：
第一支者、谓犯四种他胜处法，数数现行。言四种者：有疏说云：此谓随犯一他胜法，非必四种全犯无阙。言数数现行者：藏土有师云：此是有犯二次以上。复有师云：此须具备加行、根本、后起三事。然如印土诸清净疏，均无是说，义亦不尔。非所应取。此中义者：谓行一种趣向他胜，后后于彼尚复欲行，望彼前者，相续未断。如新疏云：猛利烦恼者，谓一切缠。于后相续未断现行，亦不生起少分惭愧。萨穆札疏亦云：或此四种他胜处法，或此四中随一他胜，后后时中复欲现行。又海云最胜子并云：相续未断，现行众多他胜处法，便能令其一切种中毁坏惭愧。是故说云：亦不生起少分惭愧。是谓相续未断而现行者，为能毁坏惭愧之因，义同上来二疏所说。复有疏云：未越定时，相续未断而起现行。释论于彼广引驳斥，后当略说。
第二支者、谓都无惭愧。言惭愧者：如菩萨地云：菩萨将欲现行罪时，若能了知非我应作，羞耻名惭；又即于此恐他呵责，羞耻名愧。如是二法，其所缘者，谓自恶行；其行相者，谓令羞耻。其差别者，谓念此非我所应作，观自因缘，羞耻名惭；又若恐他呵责匪法，观他因缘，羞耻名愧。如是二法，乃至下品都不生起，况上中品。于何种事不生惭愧？谓于趣行往犯他胜所有恶行。故说此二俱不生起，往犯他胜；若生少分惭愧随一，不成他胜。若尔，此二于何等时应能生起，或不生起？有说惭愧生不生者，当在现行趣犯他胜恶行，不久定时之内。然不应理，释论于彼广有驳斥，后当略说。
第三支者、谓深生爱乐。言由此令爱者：海云最胜子并云：由此无惭，令其爱着。谓即由此不生惭羞诸事恶行，而起爱着；或即由此无惭无愧，于其所作令生爱着。萨穆札疏亦云：是即由其无惭无愧，令生喜乐。是谓唯于趣入恶行，不生羞耻，尚非完足，更应由此所作恶行，自心爱着。言于彼忻乐者：海云最胜子并云：于彼恶行，现行不舍。问：如是四支，前中诸支立为基本，若后有阙，不名具足上品缠支，故添后支。若无不舍，便成能舍，若能舍者，即是能生羞耻之心，则第二支亦成有阙。答：此不舍者，非说观见过患而不舍离。若尔，云何不能舍离？如德光云：爱，由意乐深生欢喜；乐，由加行安住其事。是谓于彼恶行欢喜名爱；忻乐成办彼诸恶行加行名乐。似与此论密意相符。若尔，则与数数现行中，后欲现行，意相重复。答：无重复过。前是希欲，后是忻乐，此二心所，各别异故。第四支者、谓见是功德。此中义者：海云最胜子并云：于彼所作，不见过患。设作是念：若见过患，云何不生羞耻之心？云何于彼而有爱乐？当知此语实不相违。谓见过患，是惭愧因，非惭愧体故。又或有能观见过患，而尚爱乐现行其事，如具戒者行欲邪行。德光云：若即于彼他胜处法，诸有性好念为功德，是名见为功德。如是说者，意谓于诸他胜处法，非执受为无有过失；而于彼等，如说妙欲，见为可欲，而不见为不可欲品。诸疏所释皆同此义。
兹取第一第二支中所立定时义者，略破所说。
第一支数数现行中，有说定时者。谓如大乘宝要义论疏云：所言相续未间断者，谓越定时，未能间断。古德多有申释其义云：于定时中，不生惭愧；未由惭愧，令其间断。此不应理。如其所释，则是数数现行，都无惭愧，二义为一，即与论中原列二支，所说相违。又于论中所说支分，添定时支，则菩萨地上品缠支尚未具足；又若任人可添支者，则是论中支分无定，可添众多，有无尽过。又以理推，如自赞等，亦须同类无有间断，是又太甚。
第二支都无惭愧中有说定时者。谓如优婆离所问经云：若诸菩萨，日初分时有所犯戒，于日中分不离菩提心，是名菩萨戒身不坏。如是若日中分犯，于日后分不离；若日后分犯，于夜初分不离；若夜初分犯，于夜中分不离；若夜中分犯，于夜后分不离；若夜后分犯，于日初分不离菩提心，是名菩萨戒身不坏。如是由第一日初分，至第二日初分，昼中三分，夜中三分，一昼夜中，总名六分，是即所立定时时分，此亦非理。若依经义，便误认为有定时者，则应于此定时中间，已起对治。然如经云：日初分时有所犯戒，于日中分不离菩提心。此二定时各别体故。又本论说有无惭愧，及见其过，或不见过；经中则说不离愿心，故不应理。释论于诸立定时义，广引优波离所问经，方便善巧经、集菩萨学论、道炬论疏等，分破其说。又复广明菩提心力能净诸罪，及大乘宗，与大乘人，犯别解脱还净差别。文广未载，可阅彼论。
上来略破有定时论，今说正义。问：上品缠中，定须具足都无惭愧，不见过患，如是二支，属遮诠门。后欲现行，深生爱乐，如是二支，属表诠门。二遮诠门，为应起于何时，乃至何时？二表诠门，为应起于何时，乃至何时？答：都无惭愧，不见过患，二遮诠门，从初发趣，乃至正行圆满无间以前，须永不现。于其中间，若惭、若愧、若见过患，随一出生，上品缠支，便不具足。后欲现行，深生爱乐，二表诠门，亦随彼时，从其现起，乃至正行圆满无间以前，意于彼事，应未除遣。若谓定须同类无间，是又太甚。
然亦应知，云何乃是中品缠犯，软品缠犯？海云、德光、最胜子，及菩萨律仪二十颂旧疏中，皆未宣说。唯萨穆札疏中，说有二义：一、自宗义。有奔赴烦恼、流注烦恼、堕烦恼中，三种分别。谓初为烦恼暂一生起；次生起已，令心流注于烦恼中；后为烦恼，其力增上。如是建立为软中上三品缠犯。二、他宗义。谓可顺合宝云经说，依彼三毒分上中软。前者迥异本论明文，后与论义亦不契合。又律仪二十颂新疏云：于四支外，更加他劝不止一支，圆成五支，为上品缠。他劝即止，为中品缠：由自力故，不待他劝，能速疾止，为软品缠。此亦非理。若造疏者可任添支，则支界分无定量故。然则云何方名正义？答：上师无著既立三缠有所差别，于三缠罪便应认识。若不识知，则不能辨何种缠犯，应于三补特伽罗前行悔罪法；何种缠犯，应于一补特伽罗前行悔罪法。此于余处亦未详说，显由认识上品缠门，方能了知。此中深生爱乐、后欲现行，属表诠门；不见过患、属遮诠门。如是二门，显示后者烦恼粗重。虽有前者，若见过患，能生羞耻；若一切中不见过患，无地可能生羞耻故。又见过患，虽不遍能惭愧相应；若不见过，则惭与愧遍不生故。是故其时，尚未具足上品缠支。若有见为过患一门，虽余三支皆已具备，应知亦是软品缠犯。若无见为过患一门，应知即是中品缠犯。又若不能见为过患，定无惭愧；若起惭愧，决定已能见为过患。故此二支，于遮诠门，不须别计。
非诸菩萨暂一现行他胜处法，便舍菩萨净戒律仪。如诸苾刍犯他胜法，即便弃舍别解脱戒。若诸菩萨由此毁犯，弃舍菩萨净戒律仪，于现法中堪任更受，非不堪任。如苾刍住别解脱戒，犯他胜法，于现法中不任更受。
谓诸菩萨，暂一现行他胜处法，不舍所受菩萨律仪。此中义者：谓不同于舍别解脱。如论说云：如诸苾刍犯他胜法，即便弃舍别解脱律仪。意谓不同别解脱中犯他胜法，舍已重受，不能复发如前所受，而竟弃舍。有说一次犯他胜法，尚不名舍，多次现行，方名为舍。此义不合。是故论中寻又说云：是诸菩萨，由此毁犯，舍失所受，于现法中堪任更受。非如苾刍犯他胜己，不堪更受。设作是问：犯别解脱他胜处法而无覆藏，虽舍前戒，若更受者，岂非说名亦是近圆？何故此云不堪更受？答：此有二说。有部立论：谓若无覆，不成他胜；一切他胜，有覆藏故。如是说者，是许还住，不名更受。然亦此中是密意说，犯他胜者为小乘身。如释论中已广释说。有立论云：虽无覆藏，仍名他胜，亦终不同菩萨律仪，堪任更受。谓诸菩萨既更受已，仍能发起清净律仪。若小乘身，虽复更受，不发清净苾刍律仪故。由望身境，说为近圆，及非近圆，二种不同故。
附注：
若尔，于别解脱不可还净，菩萨律仪虽犯他胜容可还净，有何因相？答：海云则云：诸声闻以别解脱律仪，为一切善法依处故，名为根本律仪。若或断毁，现行猛利无惭无愧，坏惭愧已，即于现法不复堪任正受律仪。菩萨不尔，于现法中虽已舍失菩萨律仪，而于现法堪任更受。以此尚不坏失惭愧故。是谓若犯别解脱他胜，能坏惭愧，犯菩萨律仪他胜，不坏惭愧，为其因相。又最胜子及萨穆札亦如是说，谓别解脱为一切善法依处故，是其因相。然依彼说，设更有问：于犯别解脱他胜法者，而来正受菩萨律仪，当发不发？依彼说者，谅难解答。故其因相，依理应如二经所说。如优波离所问经云：于声闻人犯他胜法，其戒永尽。所以者何？诸声闻人，应令断除一切烦恼，如灭头然。以是义故，声闻学处，不可还净。又如方便善巧经云：善男子，于中菩萨方便善巧。谓若有时，诸恶朋畴增上力故，有所违犯，应如是学，作如是念：我今若或即以此蕴而般涅槃，则令我心引起热恼。我为成熟诸有情故，擐甲精进，尽未来际住生死中。我今不应热恼自心，我应如如流转生死，如是如是成熟有情。我应如法还净此罪，不应当来更有所犯。善男子，假使出家菩萨，虽犯一切四根本罪，若勤思择，便能以此方便善巧，而能遣除，我说菩萨不名有罪。
又别解脱，是大小乘二所依身所共有者，故大小乘俱有别解脱。然佛所由制立别解脱者，首依小乘补特伽罗为所被机。谓小乘人，于现法中，诸有堪能或不堪能得阿罗汉，而彼皆应于现法中，为尽诸漏，擐着誓甲，勤断烦恼，有如勇猛息灭头然。故受律仪，令于现法证得漏尽。设以有覆而犯他胜，不能此生得漏尽故，违受律仪主要所为。若诸菩萨，菩萨律仪增上力故，犯根本罪，尚未违反其受律仪主要所为。此为菩萨与诸声闻，堪能不能还净因相。前引二经可证斯义。又毗奈耶经大疏云：为解脱故而受律仪，若犯他胜，距离解脱至为遥远。虽有律仪，何异于无？
略由二缘，舍诸菩萨净戒律仪。一者、弃舍无上正等菩提大愿；二者、现行上品缠犯他胜处法。若诸菩萨虽复转身遍十方界，在在生处，不舍菩萨净戒律仪。由是菩萨，不舍无上菩提大愿，亦不现行上品缠犯他胜处法。若诸菩萨转受余生，忘失本念，值遇善友，为欲觉悟菩萨戒念，虽数重受，而非新受，亦不新得。
考藏本云：以要言之，唯由二因，舍所正受菩萨净戒律仪。一者、舍失无上正等菩提大愿；二者、现行上品缠犯他胜处法。若诸菩萨，从未舍愿，亦未现行上品缠犯他胜处法，虽复转身于上中下一切生处，由是菩萨，不舍所受菩萨净戒律仪。若诸菩萨，转受余生，忘失本念，依止亲近诸善知识，为令还复菩萨戒念，虽数重受，不名新受。
总唯二因，舍失所受菩萨律仪。一、舍失正等菩提大愿；二、以上品缠现行他胜处法。若尔，云何摄决择分说有四因？如摄决择分云：又舍因缘，略有四种：一者、决定发起受心不同分心；二者、若于有所识别大丈夫前，故意发起弃舍语言；三者、总别毁犯四种他胜处法；四者、以上品缠总别毁犯四种他胜处法。由此因缘，当知弃舍菩萨律仪。又于后二舍戒因缘，云何分立差别之相？答：菩萨地中说二舍缘，摄决择分数多于彼，然不相违。前者为本，后为释故。此中舍戒第一因缘，言发心者，谓是发起小乘之心。此由发起与彼往昔受律仪时，由利有情，为求证得正等觉心而乃受心，决定相违不同分心，即是舍失愿心。
复次、舍戒第二因缘，谓于领解事义人前，发起弃舍学处语言，为彼了解。此与弃舍别解脱律仪事有不同？谓彼不能护持而舍，即是断毁趣入律仪一切福德。唯舍自事，不起大罪，此若弃舍菩萨律仪，断毁要期成办无边有情利乐所受律仪，当堕恶趣，长夜流转。谓若断毁一有情乐，尚感恶趣，况断无边有情安乐。如趣入菩萨行论云：若有许愿已，而不作彼业，是名欺众生，我当生何趣？先于劣少物，思作惠施者，后于彼不施，尚感饿鬼趣。况复以至心，接引无上乐，设诳诸有情，岂能生善趣？又云：若他刹那间，障断菩萨福，损减有情利，恶趣无底止。坏一有情乐，尚使自衰败，况坏尽虚空，无边有情乐。由是因缘，弃舍愿心，或未舍愿，而舍荷负菩提行担弘大誓愿，二者同过。故一切种不应弃舍。以是义故，最初受时，应善观察，若不尔者，有大过患。大乘集菩萨学论中援引三经，证成此义，详于释论辨授者仪轨文中。
复次，舍戒第三因缘，是说总别毁犯四种他胜处法，而于舍戒第四因缘，复说以上品缠总别毁犯四种他胜处法。意谓若未具足上品缠者，但得成为他胜品类所属过犯，非实他胜，故非舍失律仪之罪。若犯第四舍戒因缘，亦犯第三。以是义故，以上品缠别犯一种，及总合犯二种以上，如是二者，名为后二舍戒因缘。即于论文所说，舍戒第二因缘，摄决择分复开为二故。言四种者，是略表示总犯二种以上故。
若诸菩萨具足律仪，不舍愿心，不舍学处，从未现行上品缠犯他胜处法，虽复转身上中下等一切生处，终不舍失菩萨律仪。或于展转受余生时，忘失本念，依善知识，为令还复菩萨戒念，如应而受，不名新受。此中所云上中下等，如诸疏云：上谓天上，中谓人中，下谓恶趣。或由愿力而生其处，或为饶益一切有情而生其处，或由业力而生其处。又最胜子萨穆札疏并云：于余生中，亦终不造不克称合菩萨事业。此由菩萨住律仪力故。
上来已释他胜处罪，自此以后，分释恶作。藏土有立为四十六种恶作者，释论依据菩萨律仪二十颂，列四十五种恶作罪。为便诵持，每恶作支，附以律仪二十颂文。其间许身语七支处，颂中说云：若具悲愍无不善。不名犯罪，后当释说。中土古德，亦有说为四十二轻戒，或四十三，或四十四，或四十五，多种不同。
二、恶作类有二：一、总说；二、分释。
如是菩萨安住菩萨净戒律仪，于有违犯，及无违犯，是染非染，软中上品，应当了知。
此中所言，于有违犯，及无违犯，是染违犯，非染违犯，于恶作中一一当说。软中上品，广说于后。
二、分释有二：一、违反六度摄善法罪；二、违反饶益有情之罪。初复有六：、违反布施之罪；、违反持戒之罪；、违反忍辱之罪；、违反精进之罪；、违反静虑之罪；、违反慧度之罪。初复有五：㊀、首越财施；㊁、违越悭吝对治；㊂、违越无畏施；㊃、不能令他作布施缘；㊄、违越法施。
若诸菩萨安住菩萨净戒律仪，于日日中，若于如来，或为如来造制多所；若于正法，或为正法造经卷所：谓诸菩萨素怛缆藏、摩怛理迦；若于僧伽；谓十方界已入大地诸菩萨众。若不以其或少或多诸供养具而为供养，下至以身，一拜礼敬；下至以语，一四句颂，赞佛法僧真实功德；下至以心，一清净信，随念三宝真实功德，空度日夜，是名有犯，有所违越。若不恭敬懒惰、懈怠，而违犯者，是染违犯。若误失念而违犯者，非染违犯。无违犯者：谓心狂乱，若已证入净意乐地，常无违犯。由得清净意乐菩萨，譬如已得证净苾刍，恒时法尔于佛法僧，以胜供具承事供养。
颂云：不以三事供三宝。
谓已归趣于三宝者，更以发大菩提心者，应向三宝，于日日中供养承事，不应间缺。若不尔者，即成违犯。此中有三：
一者、供处。谓佛法僧。佛即如来，或为如来造制多所；法即正法，或为正法造经卷所：谓诸菩萨素怛缆藏、或此素怛缆藏摩怛理迦；僧即十方已入大地菩萨僧众。此中如来，即如来身，或真实佛。言制多者：谓佛影像。言正法者：即是证法，谓灭道谛。言经卷者：即是教法，而此复有经论二种。言菩萨藏者：谓大乘法。言僧伽者：此中所示僧伽之义，是说已入大地，即圣菩萨。言或为如来者：谓如来制多随一皆得。言或为正法者：谓证法教法随一皆得。言或摩怛理迦者：谓经论二者随一皆得。言若于如来，若于正法，若于僧伽者：谓若于三宝，随一供处，起修供养，虽所作供为最少限，亦免违犯。
二者、供事。谓于三宝供处所作供养，大小皆得。下至以身，一礼拜敬；下至以语，一四句颂，赞扬三宝真实功德；下至以心，一清净信，随念三宝真实功德。于此三者，不同前说三供处时，各有或字。故于三宝随一供处，并应修作三事供养。如新疏云：随力设备花等供养，下至以身一礼拜敬。又萨穆札疏云：若昼若夜，不能广修诸余福事，及供养等，最少亦当以身礼拜。如其所说，是供花等亦能免犯。
三者供时。谓若空度一日夜间，曾未修作如是供养，能生罪故，即名有犯；违越菩萨之本法故，名有违越。心狂乱者：谓心颠狂，无违犯理。已于初释所断罪中总释，今不再释，后亦不释。此中所云：若已证入净意乐地，常无违犯。譬如已证净信苾刍，恒时法尔，于佛法僧，以胜供具承事供养者：非谓已得清净意乐极喜地者，虽不供养，亦无违犯。是说已得入彼地者，恒时不离供养三宝，自尔不犯如是恶作。
又此罪者，若于学处，以不恭敬，不信不解所起懒惰，喜乐恶业所起懈怠，而违犯者，名染违犯。若误失念，而违犯者，非染违犯。新疏云：贪瞋、高慢等，此说染违犯；懈怠、忘念等，于供外非染。卓龙师云：瞋等罪重，故名为染；懈怠等罪，事轻品微，于下劣者说遮止句，故于后文说恶作时，立为非染。然此中说懒惰懈怠亦染犯者，以彼违越决定应作根本大事故。新疏释云：如是恶作，毁犯前说摄善法中广大供养。
若诸菩萨安住菩萨净戒律仪，有其大欲而无喜足，于诸利养及以恭敬生着不舍。是名有犯，有所违越，是染违犯。无违犯者：谓为断彼生起乐欲，发勤精进摄彼对治，虽勤遮遏，而为猛利性惑所蔽，数起现行。
颂云：顺彼欲心而随转。
谓于大欲，或无喜足，或贪利养，或贪恭敬，如是四者有一生起，随之而转，忍受不舍，是染违犯。此罪未有非染违犯。若为遮断彼心生起乐欲，发勤精进，摄彼对治，虽勤遮遏，而为猛利性惑所蔽，数数现行，则无违越制立之罪。然亦非是都无过失。新疏释云：如是恶作，毁犯前说律仪戒中，少欲喜足，及不忍受贪求利敬。
三、违越无畏施有二：一、对胜境；二、对恒境。
若诸菩萨安住菩萨净戒律仪，见诸者长有德可敬同法者来，憍慢所制，怀嫌恨心，怀恚恼心，不起承迎，不推胜座。
颂云：于诸耆德不恭敬。
谓若菩萨，见诸与己为同法者。约戒腊言，耆长于己；成就堪信，真实功德。由此二门，堪受慰问等事，故可恭敬。不起承迎，不推胜座，是恶作罪。
若有他来语言，谈论庆慰，请问，憍慢所制，怀嫌恨心，怀恚恼心，不称正理发言酬对。是名有犯，有所违越，是染违犯。非憍慢制，无嫌恨心，无恚恼心，但由懒惰懈怠忘念无记之心，是名有犯，有所违越，非染违犯。无违犯者：谓遭重病，或心狂乱，或自睡眠，他生觉想而来亲附，语言谈论庆慰请问；或自为他宣说诸法论义决择；或复与余谈论庆慰；或他说法论义决择，属耳而听；或有违犯说正法者，为欲将护说法者心；或欲方便调彼伏彼，出不善处安立善处；或护僧制；或为将护多有情心，而不酬对，皆无违犯。
颂云：他来语问不酬答。
谓若他来助欢喜故，与己说言，问病等故，谈论庆慰，分别往昔已问以外所余义故，而来请问；不称正理发言酬对，是恶作罪。言称正理者：有疏说云：不因酬答而求利养等。新疏释云：随顺酬答。后说为当。言随顺者：是能对向，是能顺义。无违犯者：于上二境，若因自身：一、自遭重病；二、自实睡眠。他以觉想来语言等，虽不酬对亦无违犯。或因时境：一、或自为他宣说诸法，或复与他论议决择；二、除上所说二种境外，而复与余补特伽罗，语言谈论庆慰等时；三、或听闻他为己说法，或正闻他论议决择，属耳听时。虽不酬对亦无违犯。或有所为：一、作起迎等，障他闻法，致他不喜，将护他故。二、为欲将护说法者心，恐其不喜；三、欲以不起迎等方便，调彼伏彼，出不善处，安立善处；四、以不作礼拜语言等，护僧制故；五、以不作恭敬语言等，护多有情，于己生起嫌恨心故。除上诸缘，若由憍慢所制，或欲损害之嫌恨心，或心愤发之恚恼心，不起迎等，名染违犯。若由懒惰懈怠忘念无记诸心之所发起，非染违犯。新疏释云：此二恶作，毁犯饶益有情戒中，将护他心。
四、不能令他作布施缘有二：一、不受延请；二、不受施物。
若诸菩萨安住菩萨净戒律仪，他来延请，或往居家，或往余寺，奉施饮食及衣服等诸资生具；憍慢所制，怀嫌恨心，怀恚恼心，不至其所，不受所请。是名有犯，有所违越，是染违犯。若由懒惰、懈怠、忘念、无记之心，不至其所，不受所请。是名有犯，有所违越，非染违犯。无违犯者：或有疾病；或无气力；或心狂乱；或处悬远；或道有怖；或欲方便调彼伏彼，出不善处安立善处；或余先请；或为无间修诸善法，欲护善品令无暂废；或为引摄未曾有义；或为所闻法义无退，如为所闻法义无退，论义决择，当知亦尔；或复知彼怀损恼心诈来延请；或为护他多嫌恨心；或护僧制。不至其所，不受所请，皆无违犯。
颂云：于他延请不受许。
谓他来请，或往出家各自住所，或往僧寺，或往在家所住宅舍，奉施饮食，及衣服等诸资生具；若憍慢制，怀嫌恨心，怀恚恼心，不受所请，不至其所，是染违犯。懒惰懈怠增上力故，不往其所，非染违犯。无违犯者：若因自身：一、或有疾病而无气力；二、先已受许余有情请。虽不往赴，亦无违犯。或因道路；一、道途悬远，不易往赴；二、道有怖畏，谓有怨敌毒害等畏。虽不往赴，亦无违犯。或因施主：谓如知彼怀损恼心，诈来延请，虽不往赴亦无违犯。或有所为：一、欲以此不往赴方便，调彼伏彼，广说如前；二、相续无间勤修善品，护其中断；三、恐失听闻先所未闻法义；四、恐失听闻先所未闻论议决择；五、护多有情起嫌恨心；六、为护僧制，有如覆钵羯磨等事。虽不往赴，亦无违犯。
若诸菩萨安住菩萨净戒律仪，他持种种生色可染末尼、真珠、琉璃等宝，及持种种众多上妙财利供具，殷勤奉施；由嫌恨心，或恚恼心，违拒不受。是名有犯，有所违越，是染违犯。舍有情故。或由懒惰、懈怠、忘念、无记之心，违拒不受。是名有犯，有所违越，非染违犯。无违犯者：或心狂乱；或观受已心生染着；或观后时彼定追悔；或复知彼于施迷乱；或知施主随舍随受，由是因缘定当贫匮；或知此物，是僧伽物，窣堵波物；或知此物，劫盗他得；或知此物，由是因缘多生过患，或杀、或缚、或罚、或黜、或嫌、或责，违拒不受，皆无违犯。
考藏本云：菩萨于他所持金银、末尼、真珠、琉璃等，多种差别上妙宝物云云。又于若由懒惰懈怠之下，无有忘念无记四字。
颂云：他施金等拒不受。
谓他施主，持来种种金银、真珠、琉璃等宝，殷勤奉施；若由嫌恨及恚恼心，违拒不受，舍有情故，是染违犯。若由懒惰懈怠之心，违拒不受，非染违犯。无违犯者：若因自身，观受彼物，自心染着，虽拒不受亦无违犯。约施主言：一、恐彼施已，随生追悔；二、恐彼施主，本为自用，误施于他；三、恐彼施主，舍所摄受一切财物，定当贫匮。虽拒不受，亦无违犯。约财物言：一、疑此物，已回施僧伽，或窣堵波；二、疑是非理劫盗他得，及由此缘生诸过患。言过患者：或杀、或缚、或罚、或黜、或嫌、或责。虽拒不受，亦无违犯。最胜子释云：此是受者有诸过患。萨穆札疏云：观劫盗者，生彼过患，故拒不受。新疏云：此二恶作，毁犯饶益有情戒中助福事业。
若诸菩萨安住菩萨净戒律仪，他来求法，怀嫌恨心，怀恚恼心，嫉妒变异，不施其法。是名有犯，有所违越，是染违犯。若由懒惰、懈怠、忘念、无记之心，不施其法。是名有犯，有所违越，非染违犯。无违犯者：谓诸外道伺求过短；或有重病；或心狂乱；或欲方便调彼伏彼出不善处安立善处；或于是法未善通利；或复见彼不生恭敬，无有羞愧，以恶威仪而来听受；或复知彼是纯根性，于广法教，得法究竟，深生怖畏，当生邪见，增长邪执，衰损恼坏；或复知彼法至其手，转布非人，而不施与，皆无违犯。
颂云：于来求法不施与。
谓若于他来求法者，怀嫌恨心，怀恚恼心，或性嫉妒，即由彼等增上力故，而不施法，是染违犯。若由懒惰、懈怠二心而不施者，非染违犯。无违犯者：若因自身：一、遭重大病；二、自于是法未善了知。虽不施法，亦无违犯。或有所为：谓欲以此不施法方便，调彼伏彼，广说如前。虽不施法，亦无违犯。或因所化：一、非相应器，谓诸外道伺求过短；二、心不恭敬，语不诚实，身恶威仪而来听受。三、根未成熟，是钝根性，闻广法教，难于受持，生怖不信，还起邪见；虽善晓喻，亦不听受，增长邪执。由是因缘，生多非福，故云衰损。又由是缘当堕恶趣，故云恼坏。四、知彼人者，法至其手，转布非器。虽不施法，亦无违犯。又此四中，初伺过短，非惟外道，亦例其余。二、不恭敬等，有一即足。三、所云者，非必全具。新疏释云：此恶作罪，毁犯摄善法戒、饶益有情戒中，作布施事。
上来所说七种恶作，第二恶作，作不应作，是所犯罪；余六恶作，应作不作，是所犯罪。当知有如第二恶作，普于一切，应数摄心善为防护。专一远离诸有时处，及恶友等，增上力故，所起犯缘。
二、违反持戒之罪有三：一、违越尊他；二、违越尊自；三、违越尊重自他。一、违越尊他有二：、正显违越尊他之戒；、显于别解脱所立性罪学习差别。初复有三：㊀、弃舍增上堪怜愍境；㊁、不学共制；㊂、学不共制。
若诸菩萨安住菩萨净戒律仪，于诸暴恶犯戒有情，怀嫌恨心，怀恚恼心；由彼暴恶犯戒为缘，方便弃舍，不作饶益。是名有犯，有所违越，是染违犯。若由懒惰、懈怠弃舍，由忘念故，不作饶益。是名有犯，有所违越，非染违犯。何以故？非诸菩萨，于净持戒身语意业寂静现行诸有情所，起怜愍心，欲作饶益；如于暴恶犯戒有情，于诸苦因而现转者。无违犯者：谓心狂乱；或欲方便调彼伏彼，广说如前；或为将护多有情心；或护僧制，方便弃舍，不作饶益，皆无违犯。
颂云：弃舍一切犯戒者。
谓于暴恶，及犯戒者，诸有情所，由彼暴恶犯戒为缘，怀嫌恨心，及恚恼心，而生轻舍，不作饶益，是染违犯。若由懒惰懈怠二心而生轻舍；或由忘念不作饶益，非染违犯。何以故？谓诸菩萨当于如是暴恶犯戒住苦因者，起怜愍心，欲作饶益；非于具戒，身语意业寂静现行，诸有情所，怜愍饶益。言暴恶者：谓是造作无间等罪。言犯戒者：谓是有犯根本重罪。萨穆札疏云：前者多具瞋恚，后者怠忽学处。无违犯者：若有所为：一、以此方便调彼伏彼；二、将护所余多有情心；三、为护僧制，虽复轻舍，亦无违犯。
若诸菩萨安住菩萨净戒律仪。如薄伽梵于别解脱毗柰耶中，将护他故，建立遮罪。制诸声闻令不造作，诸有情类，未净信者令生净信，已净信者令倍增长。于中菩萨与诸声闻，应等修学无有差别。何以故？以诸声闻自利为胜，尚不弃舍将护他行，为令有情未信者信，信者增长，学所学处，何况菩萨利他为胜！
颂云：不能修学令他信。
谓如薄伽梵所说根本别解脱经，及广分别别解脱相应法等，毗柰耶中，除性罪外，护他心故，制立学处，建立遮罪。于中菩萨与诸声闻，当等修学，不应别异。谓如声闻所远离者，如是菩萨亦应远离。言护他心者：谓是为令在家等众，先未信者生起净信，先已信者倍增长故，制不饮酒，断非时食，及制掘地，或触火等。菩萨于彼，应等声闻修学无异。若不学者，非唯犯越别解脱罪，亦犯违越菩萨律仪之恶作罪。何以故？以诸声闻自利为胜，尚应修学护他心学，何况菩萨利他为胜！新疏说云：若于此戒，不信不敬而不学者，是染违犯；若由懒惰懈怠等心不修学者，非染违犯。
问：如是恶作，为是在家菩萨所犯，或是出家菩萨所犯？答：如新疏云：是谓出家菩萨律仪。然诸戒中，亦多有同于别解脱，专为在家菩萨制者。
若诸菩萨安住菩萨净戒律仪，如薄伽梵于别解脱毗柰耶中，为令声闻少事、少业、少希望住，建立遮罪，制诸声闻令不造作。于中菩萨与诸声闻，不应等学。何以故？以诸声闻自利为胜，不顾利他，于利他中少事、少业、少希望住，可名为妙；非诸菩萨利他为胜，不顾自利，于利他中少事、少业、少希望住，得名为妙。如是菩萨为利他故，从非亲里长者、居士、婆罗门等，及恣施家，应求百千种种衣服。观彼有情有力无力，随其所施如应而受。如说求衣、求钵亦尔。如求衣钵，如是自求种种丝缕，令非亲里为织作衣。为利他故，应畜种种憍世耶衣，诸坐卧具，事各至百，生色可染，百千俱胝，复过是数，亦应取积。如是等中少事、少业、少希望住制止遮罪，菩萨不与声闻共学。安住净戒律仪菩萨，于利他中，怀嫌恨心，怀恚恼心，少事、少业、少希望住，是名有犯，有所违越，是染违犯。若由懒惰、懈怠、忘念、无记之心，少事、少业、少希望住，是名有犯，有所违越，非染违犯。
颂云：于利有情少事业。
如薄伽梵，为令声闻少事、少业、少希望住，制唯遮罪。谓如十日持衣，一月畜衣等事。于中菩萨，与诸声闻不应等学。若等学者，是恶作罪。若于利他，由嫌恨心，由恚恼心，而行少事、少业、少希望住，是染违犯。若由懒惰、懈怠二心，非染违犯。何以故？谓诸声闻自利为胜，行自调伏，不顾利他，于利他中，少事、少业、少希望住，可名为妙。非诸菩萨利他为胜，于一切种，唯行利乐一切有情。于利他中，少事、少业、少希望住，得名为妙。言少事者：谓是少欲。言少业者：谓是不畜众多资具。少希望住者：谓住圣种。言圣种者：谓于劣少衣服、饮食、卧具，随所得中，皆生喜足，乐断乐修，名四圣种。如是菩萨为利他故，从非亲里长者居士婆罗门等，应求百千种种衣服。谓若有能恣施施主，亦当先观彼有情者，有力无力。若彼无力，如应而取。萨穆札疏云：观可容受，或不容受。是谓观察自取受已，由是施主，或当贫匮，或不贫匮，或为他人讥嫌与否？如是说者，不应道理。此中显示如理求取，虽过量受，无违犯故。如说求衣，求钵亦尔。如是自求种种丝缕，令非亲里为织作衣，亦无违犯。是故若依论文所显，令非亲里为织作衣，若给织价，似是有犯。而于毗奈耶中说不给价，名为有犯。为利他故，应畜种种憍世耶衣，诸坐卧具，事至百千，生色可染，百千俱胝，复过是数，亦应取积。最胜子说：此是丝毛织物卧具，内藏丝绵，座及坐具。于利他中，许憍世耶诸坐卧具，故亦开许丝绵、纯黑、二分纯黑。言坐卧具者；即是开许作减六年敷具舍堕。于如是等少事、少业、少希望住，一切制处，不应与诸声闻等学。
上来所说二种制立，及后所明诸性罪者，是示诸具菩萨律仪出家苾刍等，云何学习别解脱制，重要教授。谓别解脱有二种制：一、性罪制；二、遮罪制。于性罪中云何学习？如后当说。唯遮罪中，复有二制：、为护他心所制立者。如新疏云：诸菩萨者，增上应学令他生信。诸出家者，定当防护自学处故。是谓菩萨将护他心，应过声闻。、为令少事、少业、少希望住所制立者，于利他中，不为此限。不等声闻应防护故。如是性制，及二遮制，能摄一切别解脱制。
旧疏云：诸有苾刍，从非亲里长者居士，或长者妇，乞求衣者，犯舍堕罪。于如是等一切学处，当知安住二律仪故。于利他中可能开许，于自利时决定应持。是谓虽有诸开许者，若非利他，为自事故，仍犯同于毗奈耶中所说之罪。新疏说云：此三恶作，如其次第，毁律仪戒、摄善法戒、饶益有情戒。
若诸菩萨安住菩萨净戒律仪，善权方便。为利他故，于诸性罪少分现行。由是因缘，于菩萨戒无所违犯，生多功德。
颂云：若具悲愍无不善。
本论、菩萨律仪二十颂旧疏、戒品二疏，唯说此是开杀生等身语七位。而未有说，为利他故，于彼开许若不现行名为恶作。唯二十颂新疏中，立四十六种恶作时，以此列为一恶作罪。谓彼疏云此从不能修学令他信中，开出一支，故名恶作。然如最胜子及萨穆札云：此中专为显示菩萨声闻，于性罪制有所差别。谓诸菩萨善权方便，为利他故，于别解脱诸性罪制，有现行者，亦无违犯，生多功德。此何所指？谓杀生等身语七支。
此中菩萨所依身者，本论于说欲邪行时，有云：出家菩萨为护声闻圣所教诫，令不坏灭，一切不应行非梵行。于欲邪行，遮出家众，付嘱在家菩萨依身。所余不与取等六种，俱总称为菩萨依身。若尔，开杀生等犯他胜根本菩萨，为是出家，抑是在家？若是出家，其不应作欲邪行事，与可能作杀人等事，无有差别。以此二者，成为他胜，不成他胜，是同类故。若是在家，便与本论于欲邪行特立差别，余则未立，有所违异。复与集菩萨学论，唯说开许欲邪行事，未说其余，岂不相违？如彼论云：若见有情增上义利，应舍学处。谓诸菩萨，多劫修习自然大悲，毕竟圆满善权方便具善根者，岂为欲贪之所障害？方便善巧经云：昔光明梵志，于四万二千岁中，严持梵行。住七步已，发生悲愍，念我若由坏禁戒故，堕那落迦，我宁忍受那落迦苦，其令此女活命得乐。即时光明梵志还至其所，执彼右手，作如是言：姊起，如汝所欲。答曰：无过。于彼不与而取立为他胜，必是自利而取支分。然有分位开许菩萨，由彼唯为利他而乃取故，不名开许不与而取他胜。故除此外，诸出家者，不应现行杀生妄语，犯他胜本，有如不应行非梵行。若尔，云何唯于非梵行中，特立在家出家分别？答曰：无过。谓由杀生，不与而取，说虚妄语，所犯业道，非定成为他胜处罪。然持制处诸出家者，若有犯非梵行业道，决定成为根本重罪。于此密意立有差别，与集菩萨学论亦不相违。以要言之，能修梵行，即是最胜成办利他，含此更无利他增上。于特异时，或有观见，若能现行别解脱中根本罪处，即得增上有情义利，便舍学处而兴饶益，是许在家，非开出家。若许出家，无有出家先行舍弃学处义理。
如是为利他故，行杀生等诸种作业，应是何等菩萨依身？集菩萨学论旧译云：此谓尚未证得大地，而勤修行于六度者，非谓所余。新译则云：已得大地，勤行六度。有谓既云已得大地，后句所示勤行六度，似无义理。当以旧译最为善通。然如集菩萨学论引方便善巧经说云：非唯未登大地以前，暂行六度，便谓满足。应是经历多劫修道，善权方便，成就大悲，诸菩萨众。是谓已受菩萨律仪，如理修学菩萨学处，具足爱他更逾于己胜菩提心。舍杀生等，不能求得所余方便。如是菩萨，为利他故，方能开许；非谓开许所有一切大乘行者。是故唯能如理修学菩萨律仪者，尚不开许，何况余诸不护律仪，自称大乘？虽彼或有相似悲愍，相似发心，然亦决定皆不可作。譬如别解脱中，于病苾刍，若不令食过日中食，有损其病，若许食者，于病有益，故得开许。然亦所余一切苾刍，俱应守护，其事相同。
又集菩萨学论引经，唯说开许行非梵行，而杀生等根本罪处，亦复同尔。除于开许妄语等四，及不与取，如下说外，于有情事，成就重大逼切义利，复不获得余方便时，如理善护菩萨律仪，具足尔时等起之心。以精恳心，当善观察，或成违犯，或不成犯。以此处者，是佛如来唯一境界，最极微细，至险难故。海云最胜子、萨穆札并谓：此是无染，证得自在，已净意乐菩萨所行。非软善根，下劣智慧，耽着自利，徒于经文生取著者所行境界。诸佛唯一现量证知，非余应作。若妄作者，招非福故。
今说开许杀生等支。
谓如菩萨见劫盗贼，为贪财故，愿杀多生；或复欲害大德声闻、独觉、菩萨，或复欲造多无间业。见是事已，发心思惟：我若断彼恶众生命，堕那落迦；如其不断，无间业成，当受大苦。我宁杀彼，堕那落迦，终不令其受无间苦。如是菩萨，意乐思惟，于彼众生，或以善心，或无记心。知此事已，为当来故。深生惭愧，以怜愍心而断彼命。由是因缘，于菩萨戒无所违犯，生多功德。
考藏本云：谓如菩萨见劫盗贼，为少分财，将杀众多大命大我声闻、独觉、菩萨，造作众多无间之业。
此中有二：
一者境。谓劫盗等，为少分财，将杀众多声闻、独觉、菩萨，造无间业。无间业者：如俱舍论云：言无间者：谓五无间。其五者何？一者害母；二者害父；三者害阿罗汉；四者破和合僧；五者恶心出佛身血。此无间名为目何义？约异熟果，决定更无余业余生能为间隔，故此唯目无间隔义。或造此业补特伽罗，从此命终，定堕地狱，中无间隔，故名无间。又云：或有杀害住定菩萨，或杀学圣者，是五无间同类业体。
二者意乐。谓若菩萨见是事已，发心思惟：我宁杀彼堕那落迦，终不令彼有情存活，无间业成，堕那落迦。为当来故，专一安住深怜愍心。谓起自他互换之心。断彼命时，自住善心，或无记心，当知都无烦恼间杂。有说此是所杀者心，非论本义。言深生惭愧者：谓法已匮，除此方便，无余可得。由是因缘，虽断彼命而无违犯，生多功德。
又如菩萨见有增上，增上宰官，上品暴恶，于诸有情，无有慈愍，专行逼恼。菩萨见已，起怜愍心，发生利益安乐意乐；随力所能，若废若黜增上等位。由是因缘，于菩萨戒无所违犯，生多功德。
又如菩萨见劫盗贼，夺他财物。若僧伽物，窣堵波物，取多物已，执为己有，纵情受用。菩萨见已，起怜愍心，于彼有情，发生利益安乐意乐；随力所能，逼而夺取，勿令受用如是财故，当受长夜无义无利。由此因缘，所夺财宝，若僧伽物，还复僧伽，窣堵波物，还窣堵波，若有情物，还复有情。又见众主，或园林主，取僧伽物，窣堵波物，言是己有，纵情受用。菩萨见已，思择彼恶，起怜愍心，勿令因此邪受用业，当受长夜无义无利。随力所能，废其所主。菩萨如是虽不与取，而无违犯，生多功德。
此有三境：
第一境者、谓有人王、大臣、上品暴恶，于诸有情无有悲愍，专行逼恼。若复听其久住上位，多生非福。其意乐者：谓起怜愍心，或复发生利益意乐，废夺主权。
第二境者、谓劫盗贼，夺他财物，若僧伽物，窣堵波物。取多物已，执为己有，纵情受用。其意乐者：谓作是念：勿令受用如是财故，当受长夜无义无利。由是夺回其所夺物，还献僧伽，及窣堵波。
第三境者、谓若观见管理园林，或守园者，于僧伽物，窣堵波物，非理消耗，复据己有，纵情受用。其意乐者，如前所说，废夺所主。菩萨如是虽不与取，而无违犯，生多功德。
又如菩萨处在居家，见有母邑现无系属，习淫欲法，继心菩萨求非梵行。菩萨见已，作意思惟：勿令心恚，多生非福。若随其欲便得自在，方便安处令种善根，亦当令其舍不善业。住慈愍心行非梵行，虽习如是秽染之法，而无所犯，生多功德。出家菩萨，为护声闻圣所教诫令不坏灭，一切不应行非梵行。
考藏本云：如是菩萨处在居家，见有母邑现无系属，为非梵行之所逼恼，起同欢心。菩萨见已，作意思惟。
一者境。谓有母邑现无系属，内怀怨结，为非梵行之所逼恼，起与菩萨遂同欢心。若使菩萨不随其欲，当致命终。诸疏释云：既云母邑现无系属，即应远离行欲邪行。此不应理。今是开许欲邪行位故。集菩萨学论亦云：若有夫者，或无系属，若为家族之所守护，若为正法之所守护，若为节幢之所守护。如是等类，俱不成为欲邪行罪。是谓有夫、无夫二者，皆不犯于邪淫罪故。集菩萨学论又云：一切正梵行者，为饶益故，当于彼等作母妹想，远离邪行，而供侍之。如是说者，多分应是在家可行，及诸苾刍不同在家。又若睹见增上义利，应舍学处。与菩萨地事义相同。新疏亦云：现行秽欲，名为有罪。能令无间堕那落迦，能令众多堪教化者，不信圣教，令诸世人乐住此行。随观见已，大士不作习近淫欲，如是乃至杀人等事，亦非所行。
二者意乐。谓作是念：勿彼由此生恚恼心，增多罪过。若随其欲，便得自在，方便安处令种善根，亦当令其舍不善业。住悲愍心，行非梵行，无所违犯，生多功德。
又如菩萨为多有情解脱命难、囹圄、缚难、刖手足难、劓鼻、刖耳、剜眼等难。虽诸菩萨为自命难，亦不正知说于妄语。然为救脱彼有情故，知而思择，故说妄语。以要言之，菩萨唯观有情义利，非无义利。自无染心，唯为饶益诸有情故，覆想正知而说异语。说是语时，于菩萨戒无所违犯，生多功德。
一者境。谓多有情，现有命难、囹圄、缚难、刖手足难、劓鼻、刖耳、剜眼等难。
二者意乐。谓作救脱彼诸患难。
三者依身。谓诸菩萨，若为自事，虽至命难，而亦不以自所正知说于妄语。为有情故，知而思择，故说妄语。以要言之，唯观有情义利，非无义利。自无染心，唯欲饶益，覆想正知而说妄语，无所违犯，生多功德。
又如菩萨见诸有情，为恶朋友之所摄受，亲爱不舍。菩萨见已，起怜愍心，发生利益安乐意乐，随能随力说离间语，令离恶友，舍相亲爱。勿令有情由近恶友，当受长夜无义无利。菩萨如是以饶益心，说离间语，乖离他爱，无所违犯，生多功德。
一者境。谓诸有情，为恶朋友之所摄受。
二者意乐。谓作是念勿令有情由近恶友，当受长夜无义无利。以是义故，说离间语，令离恶友。菩萨如是说离间语，无所违犯，生多功德。
又诸菩萨见诸有情，为行越路，非理而行。出粗恶语，猛利诃摈，方便令其出不善处，安立善处。菩萨如是以饶益心，于诸有情出粗恶语，无所违犯，生多功德。
一者境。谓诸有情，行越正路，非理而行。
二者意乐。谓以出粗恶语方便，令彼有情，出不善处，安立善处。菩萨如是出粗恶语，无所违犯，生多功德。萨穆札疏云：言行越正路者：谓行十不善；或虽了知大乘正路，而行小乘；或解小乘而行外道。言非理而行者：谓虽解正理，而于学处不敬怠忽。
又如菩萨见诸有情，信乐倡妓吟咏歌讽，或有信乐王贼饮食淫荡街衢无义之论。菩萨于中皆悉善巧；于彼有情起怜愍心，发生利益安乐意乐；现前为作绮语相应，种种倡妓吟咏歌讽，王贼饮食淫衢等论；令彼有情欢喜引摄，自在随属，方便奖导出不善处，安立善处。菩萨如是现行绮语，无所违犯，生多功德。
一者境。谓诸有情，信乐歌舞伎乐诸种音声，或有信乐谈说人王盗贼饮食淫荡街衢诸种言论。
二者依身、及其意乐。谓菩萨于歌舞等事，皆能善巧。于彼有情，以悲愍心，现前为作歌舞等事。令其欢喜，生起信乐，自在摄受，奖导随属，出不善处，安立善处。菩萨如是虽说绮语，而无违犯，生多功德。
论中所说，同大日经。除开身语七支而外，从未有说开意三位。具法善现释云：诸若有能，乃至少分不顾自利，唯欲利他，普于一切悲愍相应。于彼除去意三恶行，或除邪见，余皆闲许。当知此从决择菩萨律仪圣典所出。是谓应依如来善说为所根据。菩提贤云：若有违越别解脱中，诸性罪制，尚无违犯，生多福德，况诸遮罪。若见有属为他事中，重大义利，虽有违越共学遮罪，亦无违犯。如上所说，可资比量。
二、违越尊白之戒有三：一、毁犯净命；二、毁犯轨则；三、贪味三有。
若诸菩萨安住菩萨净戒律仪，生起诡诈、虚谈、现相、方便研求、假利求利、味邪命法。无有羞耻，坚持不舍。是名有犯，有所违越，是染违犯。无违犯者：若为除遣生起乐欲，发勤精进，烦恼炽盛，蔽抑其心，时时现起。
颂云：忍受不舍邪命法。
谓于随一，若诡诈等五种邪命，生已忍受，无有惭羞，不起对治，而令遣除。是染违犯。此中无有非染违犯。若为除彼生起乐欲，烦恼炽盛，则无违犯。如前顺彼欲心而随转中所说。五邪命相者：如宝鬘论云：矫相为利敬，诈现护诸根；虚谈为利敬，当前说软语；旁寻所得故，称赞他财物；研逼求所得，现前毁他；假利而求利，赞扬先所得。诸疏说云：若起五种邪命之心，不即觉知，亦名有犯。似与论义不相符合。
如本论二十二卷声闻地出离地品云：云何净命亏损所摄？谓如有一，为性大欲，不知喜足，难养，难满，常以非法追求衣服、饮食、卧具、病缘医药，及诸资具，不以正法。又为贪求种种衣服、饮食、卧具、病缘医药、资具因缘，方便显己有胜功德，矫诈构集非常威仪，为诳他故，恒常诈现诸根无掉，诸根无动，诸根寂静。由是令他谓其有德，当有所施，当有所作。所谓承事供给衣服、饮食、卧具、病缘医药，及诸资具。又多凶悖，强口矫傲，修饰其名，执恃种姓，或求多闻，或任持法。为利养故，亦复为他宣说正法，或佛所说，或弟子说；或自宣说己实有德，或少增益；或于他前方便现相。为求衣服，或求随一沙门资具，或为求多，或求精妙，虽无匮乏，而现被服故弊衣裳，为令净信长者居士婆罗门等，知其衣服有所匮乏，殷重承事，给施众多上妙衣服。如为衣服，为余随一沙门资生众具亦尔。或于净信长者居士婆罗门所，如其所欲不得称遂，或彼财物有所阙乏求不得时，即便强逼研磨粗语而苦求索。或彼财物无所阙乏，得下劣时，便对施主现前毁弃所得财物。如是告言：咄哉男子，某善男子，某善女人，方汝族姓及以财宝极为下劣，又极贫匮，而能惠施如是如是多妙悦意资产众具。汝望于彼，族姓尊贵，财宝丰饶，何为但施如是少劣非悦意物。彼由如是或依矫诈，或邪妄语，或假现相，或苦研逼，或利求利，种种状相，而从他所，非法希求所有衣服、饮食、卧具、病缘医药、诸资生具，非以正法而有所求。由非法故，说名邪命。如是名为尸罗净命亏损所摄。又八十九卷摄事分云：心怀染污，为显己德，假现威仪，故名为矫。心怀染污，为显己德，或现亲事，或行软语，故名为诈。心怀染污，欲有所求，矫示形仪，故名现相。现行遮逼，有所乞匈，故名研求。于所得利，不生喜足，悦获他利，更求胜利，是故说名以利求利。勘同藏本，二十二卷之矫诈邪妄语、假现相、苦研逼、利求利，八十九卷之矫、诈、现相、研求、以利求利，即本品所说之诡诈、虚谈、现相、方便研求、假利求利，五种邪命，同名异译。
若诸菩萨安住菩萨净戒律仪，为掉所动，心不寂静，不乐寂静，高声嬉戏，諠哗纷聒，轻躁腾跃，望他欢笑。如此诸缘，是名有犯，有所违越，是染违犯。若忘念起，非染违犯。无违犯者：若为除遣生起乐欲，广说如前。若欲方便解他所生嫌恨令息；若欲遣他所生愁恼；若他性好如上诸事，方便摄受，敬慎将护，随彼而转；若他有情，猜阻菩萨内怀嫌恨恶谋憎背，外现欢颜，表内清净。如是一切，皆无违犯。
颂云：躁动不静掉举等。
谓是贪分所摄，心不静息，掉举所动。令不寂静，乐不寂静，高声嬉戏，喧哗纷聒，轻躁腾跃，合他嬉笑。是染违犯。若由忘念起如是事，非染违犯。无违犯者：若因自身：谓若除彼生起乐欲，广说如前。虽高声等，亦无违犯。或有所为：此有五种：一、若欲方便解他所生嫌恨之心；二、若欲遣他所生忧恼；三、若他性好嬉笑等事，方便摄受，安立善处；四、若为将护，自与宿友免失和协，随彼而转；五、若他疑自，不欢不乐，怀嫌恨心，将起憎背，故现欢颜，表示自内意乐清净。虽高声等，亦无违犯。
若诸菩萨安住菩萨净戒律仪，起如是见，立如是论：菩萨不应忻乐涅槃，应于涅槃而生厌背。于诸烦恼及随烦恼，不应怖畏而求断灭，不应一向心生厌离，以诸菩萨三无数劫流转生死，求大菩提。若作此说，是名有犯，有所违越，是染违犯。何以故？如诸声闻，于其涅槃忻乐亲近，于诸烦恼及随烦恼深心厌离；如是菩萨，于大涅槃忻乐亲近，于诸烦恼及随烦恼深心厌离，其倍过彼百千俱胝。以诸声闻唯为一身证得义利，勤修正行；菩萨普为一切有情证得义利，勤修正行。是故菩萨当勤修集无杂染心，于有漏事随顺而行，成就胜出诸阿罗汉无杂染行。
颂云：内心一向趣流转。
谓由误解多契经说，如诸菩萨忻乐生死，非乐涅槃，便谓一切菩萨不应忻乐涅槃，应于涅槃而生厌背。于诸烦恼，及随烦恼，不应怖畏，不应于彼深心厌离，菩萨应经三无数劫，流转生死成办菩提。起如是见，立如是论，是染违犯，于如是见。何故说云是名有犯？如诸声闻于其涅槃深生忻乐，于诸烦恼深心厌离，如是菩萨，应令过彼百千俱胝。以诸声闻唯为一身解脱三有，尚应如是勤修正行；何况菩萨普为有情解脱三有，勤修正行。是故菩萨当勤修集无杂染心，谓自未能解脱烦恼，不能解脱他烦恼故。如大乘庄严经论云：顶荷有情重大担，菩萨缓行不名妙；种种缠结缚自他，应作百千倍精进。如是菩萨虽非罗汉，然以胜出诸阿罗汉无杂染法，善权方便，于有漏事随顺行故。萨穆札疏云：钝根声闻，尚能了知生死过患，而生厌离。何况菩萨，是大利根，无量胜慧。是故经中所说，不应忻乐涅槃，应乐生死，是破永背取生三有，乐涅槃者；及赞不染业烦恼缠流转三有者。非不厌离诸业烦恼，及业烦恼所感生死；非破忻乐断业烦恼，而得涅槃。
如本论三十六卷真实义品云：诸菩萨智，于此真实，学道所显。又即此慧，是诸菩萨能得无上正等菩提广大方便。何以故？以诸菩萨处于生死，彼彼生中，修空胜解，善能成熟一切佛法，及诸有情。又能如实了知生死，不于生死，以无常等行，深心厌离。若诸菩萨不能如实了知生死，则不能于贪瞋痴等一切烦恼，深心弃舍。不能弃舍诸烦恼故，便杂染心受诸生死。由杂染心受生死故，不能成熟一切佛法，及诸有情。若诸菩萨于其生死，以无常等行，深心厌离，是则速疾入般涅槃。彼若速疾入般涅槃，尚不能成熟一切佛法，及诸有情，况能证无上正等菩提。又诸菩萨由习如是空胜解故，则于涅槃不深怖畏，亦于涅槃不多愿乐。若诸菩萨深怖涅槃，即便于彼涅槃资粮不能圆满。由于涅槃深怖畏故，不见涅槃胜利功德。由不见故，便于涅槃远离一切清净胜解。若诸菩萨于其涅槃多住愿乐，是则速疾入般涅槃。彼若速疾入般涅槃，则便不能成熟佛法，及诸有情。当知此中若不如实了知生死，即杂染心流转生死。若于生死深心厌离，即使速疾入般涅槃。若于涅槃深心怖畏，即于能证涅槃资粮不能圆满。若于涅槃多住愿乐，即便速疾入般涅槃。是诸菩萨于证无上正等菩提无大方便。若能如实了知生死即无染心流转生死。若于生死不以无常等行，深心厌离，即不速疾入般涅槃。若于涅槃不深怖畏，即能圆满涅槃资粮。虽于涅槃见有微妙胜利功德，而不深愿速证涅槃。是诸菩萨于证无上正等菩提有大方便。是大方便，依止最胜空性胜解。是故菩萨修习学道所摄最胜空性胜解，名为能证如来妙智广大方便。
菩提贤云：此三违犯，如其次第，毁犯律仪戒中净命，及不掉举，乐住远离。又三违犯，于中初者，若作沽酒，贩卖军器、毒药、生命、紫草子等，及榨胡麻，或芥菜子，尚名邪命，何况佃渔。
三、违越尊重自他有二：一、不护自誉；二、惧作辛猛利他加行。
若诸菩萨安住菩萨净戒律仪，于自能发不信重言。所谓恶声、恶称、恶誉、不护不雪。其事若实而不避护，是名有犯，有所违越，是染违犯。若事不实而不清雪，是名有犯，有所违越，非染违犯。无违犯者：若他外道，若他憎嫉，若自出家，因行乞行，因修善行，谤声流布；若忿蔽者，若心倒者，谤声流布，皆无违犯。
藏本则于若忿蔽者，若心倒者，译为若忿蔽者，其心颠倒。
颂云：于恶声誉不护雪。
谓有因缘，出生恶声、恶称、恶誉，令自语言无有威力，不堪信重。若于自身，其事实有，不护不雪，是染违犯。若无所据，其事不实，不护不雪，非染违犯。卓龙云：恶声等三，其所说者，为上中下三品过患。言不护者：谓从初未能预防出生。言不雪者：谓出生已，不能止除。无违犯者：约能说人：一、若他外道；二、若怀憎嫉补特伽罗，虽善晓喻，亦不信顺；三、若忿蔽者，故意谤说。于是三者，说恶声誉，不作方便以清雪之，亦无违犯。新疏说云：若他外道，怀憎嫉者。是合前二为一外道，与论不合。约所说事：一、出家因缘；二、行乞因缘；三、修善因缘。谤声流布，不作方便以清雪之，亦无违犯。
若诸菩萨安住菩萨净戒律仪，见诸有情，应以种种辛楚加行，猛利加行，而得义利。护其忧恼，而不现行，是名有犯，有所违越，非染违犯。无违犯者：观由此缘，于现法中少得义利，多生忧恼。
考藏本云：如诸菩萨，见有应以辛楚方便，猛利方便，能令有情获得义利。护忧感故，而不现行彼方便者，是名有犯，有所违越，非染违犯。无违犯者：观由此缘，少现法利，生大忧恼。
颂云：虽有烦恼亦不治。
谓如见彼，应以种种不可爱乐辛楚方便，身语现行极可厌恶治罚调伏猛利方便，而令有情获得义利。唯为将护他有情感，而不现行彼方便者，是染违犯。若观现行，由是因缘，于彼少得现法义利，生大忧恼，虽不现行，亦无违犯。有疏释云：于他有情少得义利，自则生起极大困苦。
新疏云：此二恶作，如其次第，毁犯摄善法戒中正念正知，正行防守。于自愆犯，审谛了知，知已悔除。及饶益有情戒中，诃责摄受。
三、违反忍度之罪有三：一、不住忍因；二、不能灭除瞋忿相续；三、不住对治。
若诸菩萨安住菩萨净戒律仪，他骂报骂，他瞋报瞋，他打报打，他弄报弄。是名有犯，有所违越，是染违犯。
颂云：于他骂等辄还报。
此由背弃沙门四法所起过患，是染违犯。所言骂者：谓由忿怒，出毁骂语。瞋报瞋者：谓由意乐令他愤恚，出非爱语。打报打者：谓由意乐令他生苦，而行捶。弄报弄者：谓是彼此举发过失。
二、不能灭除瞋忿相续有二：一、自不能灭；二、他不能灭。
若诸菩萨安住菩萨净戒律仪，于他有情有所侵犯，或自不为，彼疑侵犯；由嫌嫉心，由慢所执，不如理谢，而生轻舍。是名有犯，有所违越，是染违犯。若由懒惰、懈怠、放逸、不谢轻舍，是名有犯，有所违越，非染违犯。无违犯者：若欲方便调彼伏彼，出不善处安立善处；若是外道；若彼希望，要因现行非法有罪，方受悔谢；若彼有情性好斗诤，因悔谢时倍增愤怒；若复知彼为性堪忍，体无嫌恨；若必了他因谢侵犯，深生羞耻，而不悔谢，皆无违犯。
颂云：轻舍一切忿疑者。
谓自于他有所侵犯，或自未犯，他疑侵犯。于此二者，随有其一，若由猛利妒忌之嫌嫉心，或慢所执羞于谦下，不如理谢，是染违犯。若由懒惰、懈怠、放逸、轻舍不谢，非染违犯。无违犯者：若有所为，谓欲方便调彼伏彼，虽不悔谢亦无违犯。若约所当悔谢之境：一、若是外道；二、若他希求，要今现行非法有罪方受悔谢；三、若他性好斗诤，因悔谢时，倍增愤怒；四、若复知他为性堪忍，本无嫌恨，随谢与否心无动易；五、若复知他不欲悔谢，或因悔谢转令羞耻。如是五者，虽不悔谢，亦无违犯。又此五中，后二缘事，在藏论中似列为一，然诸疏中别释为二。今从疏说。
若诸菩萨安住菩萨净戒律仪，他所侵犯，彼还如法平等悔谢；怀嫌恨心，欲损恼彼，不受其谢。是名有犯，有所违越，是染违犯。虽复于彼无嫌恨心，不欲损恼，然由禀性不能堪忍，故不受谢。亦名有犯，有所违越，是染违犯。无违犯者：若欲方便调彼伏彼，广说一切，如前应知。若不如法，不平等谢，不受彼谢，亦无违犯。
颂云：他来悔谢拒不受。
谓他有情，于其斗诤所起侵犯，他还如法平等悔谢。而由自内怀嫌恨心，欲于他所，伤害损恼，不受其谢，是染违犯。然若于他无嫌恨心，唯由禀性不能堪忍，不欲受谢，而不受者，非染违犯。无违犯者：若有所为，谓欲方便调彼伏彼，虽不受谢亦无违犯。若来谢境，谓不如法，不平等谢。虽不受谢，亦无违犯。不如法者：谓不应理。不平等者：谓是徒托空言。律仪二十颂新旧两疏，以不平等释为非时，谓不能于作侵犯已，无间时中，而来悔谢。又新疏云：若于外道，或于性好斗诤有情，虽不受谢亦无违犯。
若诸菩萨安住菩萨净戒律仪，于他怀忿，相续坚持，生已不舍。是名有犯，有所违越，是染违犯。无违犯者：为断彼故生起乐欲，广说如前。
颂云：随逐忿恚心而转。
谓初于他起瞋忿心，相续不舍坚固执持，不见过患，不习对治，生已忍受，是染违犯。若为断彼生起乐欲，虽勤遮遏，未能遣除，则无违犯。广说如前。菩提贤谓此是生起忿恚坚持不舍之罪。上来所说四种恶作，如新疏云：初二恶作，如其次第，毁律仪戒，摄善法戒，二中所说，唯为利他。及毁犯摄善法戒中，犯戒因缘，根本烦恼，及随烦恼，亦不忍受。后二恶作，毁犯何种，彼疏不现。
四、违反精进之罪有三：一、下劣加行；二、失坏加行；三、贪无义事。
若诸菩萨安住菩萨净戒律仪，贪着供事增上力故，以爱染心管御徒众。是名有犯，有所违越，是染违犯。无违犯者：不贪供侍，无爱染心管御徒众。
考藏本云：菩萨贪着供侍敬事，增上力故，有爱染心，摄受徒众。是名有犯，有所违越，是染违犯。无爱染心而受供侍及与敬事，则无违犯。
颂云：为贪供事摄徒众。
谓为贪着净沐浴等所有供侍，设胜座具，不授事等，所有敬事。便以希求献财物等有爱染心，摄受徒众，是染违犯。若摄徒众无爱染心，受供侍等则无违犯。
若诸菩萨安住菩萨净戒律仪，懒惰、懈怠、耽睡眠乐、卧乐、倚乐，非时非量。是名有犯，有所违越，是染违犯。无违犯者：若遭疾病；若无气力，行路疲极；若为断彼生起乐欲，广说一切，如前应知。
颂云：不能克除懈怠等。
谓若生起懒惰、懈怠、耽睡眠乐，或于床座作息卧乐，或偏侧就作倚顿乐，非时非量，忍受不舍，是染违犯。言非时者：谓于昼日，非睡等时。言非量者：谓夜时中，除中夜外，初后二分亦复非量。无违犯者：若因自身：一、病无气力；二、行路疲极；三、为令断彼生起乐欲，广说如前。虽复忍受，亦无违犯。
若诸菩萨安住菩萨净戒律仪，怀爱染心，谈说世事，虚度时日。是名有犯，有所违越，是染违犯。若由忘念虚度时日，是名有犯，有所违越，非染违犯。无违犯者：见他谈说，护彼意故，安住正念须臾而听；若事希奇；或暂问他；或答他问；无所违犯。
颂云：贪近无义无利语。
谓于谈说王臣、盗贼、妇女欲等世事语言，怀爱染心，虚度时日，是染违犯。若由忘念而现行者，非染违犯。萨穆札疏则云：此中唯由闻他谈说，虚度时日。言虚度者：谓是度过从日初分至日后分，从日后分至初夜等。无违犯者：或自听闻，谓若见他谈说，护彼意故，安住正念，须臾而听。如是虽听，亦无违犯。或自谈说，谓事希奇，或暂问他，或答他问，如是虽说，亦无违犯。最胜子等并云：若于学处勤精进时，于如上事，亦名有犯。
新疏云：此三恶作，毁犯饶益有情戒中如法摄众；摄善法戒中恒常精进修习六度一切善品；律仪戒中虽处杂众而不乐为不正言论。
五、违反静虑之罪有三：一、加行所犯；二、正行所犯；三、后行所犯。
若诸菩萨安住菩萨净戒律仪，为令心住，欲定其心，心怀嫌恨，憍慢所持，不诣师所求请教授。是名有犯，有所违越，是染违犯。懒惰懈怠而不请者，非染违犯。无违犯者：若遇疾病；若无气力；若知其师颠倒教授；若自多闻，自有智力，能令心定；若先已得所应教授；而不请者，无所违犯。
颂云：不求教授三摩地。
谓欲令心能正等持，心怀嫌恨，憍慢所持，不诣师所，而为求请住心教授，是染违犯。若由懒惰、懈怠二心而不求请，非染违犯。无违犯者：若因自身：一、若遇疾病无有气力；二、若疑其师颠倒教授；三、自己多闻，能令心定。或依教授，已能成办所应教授，虽不求请，亦无违犯。
当知修定，由六种力方能成办。其第一种，即听闻力。谓唯随顺从他听闻，于所缘境住心教授，最初令心安住内境。非自数思，自数习故。如本论十二卷三摩呬多地云：云何说力？谓于静虑增上缘法，多闻任持，乃至广说。即依此法，独处空闲，离诸放逸，勇猛精进，自策而励，法随法行。由此能令等入静虑。云何教授力？谓于亲教轨范师所，或于随一余尊长所，获得随顺初静虑等无倒教授。从此审谛作意思维，而入静虑。
若诸菩萨安住菩萨净戒律仪，起贪欲盖，忍受不舍。是名有犯，有所违越，是染违犯。无违犯者：若欲断彼生起乐欲，发勤精进，烦恼猛利蔽抑心故，时时现行。如贪欲盖，如是瞋恚、昏沉睡眠、掉举恶作及与疑盖，当知亦尔。
颂云：不舍五盖静虑障。
谓于能障静虑五盖随一生起，忍受不舍，是染违犯。若为断彼生起乐欲，则无违犯。广说如前。言五盖者：如龙猛劝诫王颂云：瞋、掉举恶作；惛睡、贪欲、疑，应知此五盖，劫夺善财贼。掉举恶作，处所等故，合说一盖。惛沉睡眠，合为一盖。今于此中分二类释。初明所应净修治盖，及能引发彼盖障法；次明云何净修治相。
今初所明。言贪欲者：谓由爱欲色等五境，心逐五境随之而转。引发彼者：谓于诸境，增益可爱堪悦意相，非理作意。言瞋恚者：谓当于他作不饶益，及伤害心。引发彼者：谓随增益意怒因缘，非可爱乐，非悦意相。言惛沈者：谓痴分摄，内心惛昧无堪任性。言睡眠者：谓痴分摄，心从境界极略聚故。如是二种能引发者：谓心作意黑暗之相，无有光明。言掉举者：谓贪分摄，不寂静性。言恶作者：谓心追悔。如是二种能引发者：谓因寻思亲属国土不死诸事，及随忆念昔所经历戏笑欢娱所行之事。言疑者：谓三世我为有为无，或于三宝，或于业果，或于四谛，生惑生疑，犹豫猜度。引发彼者：谓三世法，及缘彼法非理作意。
次明云何净修治相。此复有二：一、依何对治而净修治；二、依何威仪而净修治。初复有三：依法增上净修治相。谓若对治贪欲，观修青瘀脓烂坏等不净之相。对治瞋恚，观修仁慈。对治惛沉睡眠，善取日月光明等相，令心明显；或复修习六种随念，随念佛法僧戒舍天；或复委心正信所缘，策举其心；或观方隅；或瞻星月；或以净水洗涤其面。对治掉举恶作，令心内住，一相续中修三摩地。对治疑者，谓由观见过去已生，未来当生，都无有我，唯法因果。如理作意，于有谓有，于无谓无，远离增损。又此一切，应于善说，诃责五盖及引盖法所有过失，称扬赞叹远离五盖所有胜利，一切文句，诵持其文，思惟其义。所未生者不令其生，所已生者令其除遣。、依自增上净修治相。谓若五盖随一生起，寻便了知由彼盖故，令心杂染，令慧羸劣、损害善品，故与自法不顺不合。既了知已，生起惭羞，速疾断除而不忍受。、依世增上净修治相。谓若五盖随一生起，或复将生现在前时，即自思维：我若生起如是诸盖，为我大师，知他心天，同法智者之所诃弃。故未生者不令生起，其已生者悉令断除。次言以何威仪而净修治。谓于惛沉睡眠缠盖，应起于坐，往来经行而净修治。于余四盖，善结跏趺，安住背念而净修治。安住背念者：谓如理作意相应念，弃背违逆一切黑品故。缘虑定相为境念，弃背除遣一切不定地所缘境故。又于诸盖，一切时中应舍不受，非唯入修三摩地时。上说五盖，广释于本论十一卷本地分三摩呬多地第六之一，及二十四卷本地分声闻地初持瑜伽处出离地品第三之三中。
若诸菩萨安住菩萨净戒律仪，贪味静虑，于味静虑见为功德。是名有犯，有所违越，是染违犯，无违犯者：若为断彼生起乐欲。广说如前。
颂云：于味静虑见功德。
谓其相续生静虑时，有所爱味。而于贪爱味着其喜乐等，见为功德，是染违犯。若为断彼生起乐欲，则无违犯。广说如前。有疏释云此谓于定生喜足罪，似不应理。当知于定虽已生起，而障碍彼能相续住，及发胜进，有四杂染。一、有爱味；二、慢增上；三、无明增上；四、见增上。
新疏云：此三恶作，如其次第，毁犯律仪戒中，勤修菩萨无量等持，不起少分诸恶寻思。摄善法戒中，等至烦恼亦不忍受。又摄善法戒中，等至味着亦不忍受。
此中所云贪味静虑之贪味，于味静虑之味，前摄善法戒中等至味着之味着，十二卷三摩呬多地中爱味相应静虑之爱味，同是一字。
六、违反慧度之罪有二：一、属劣境；二、属胜境。初复有四：、轻舍小乘；、于声闻藏一向勤学；、一向勤学异外书论；、于异外论爱乐勤学。
若诸菩萨安住菩萨净戒律仪，起如是见，立如是论：菩萨不应听声闻乘相应法教，不应受持，不应修学。菩萨何用于声闻乘相应法教，听闻受持，精勤修学？是名有犯，有所违越，是染违犯。何以故？菩萨尚于外道书论精勤研究，况于佛语。无违犯者：为令一向习小法者，舍彼欲故，作如是说。
颂云：轻舍声闻乘法教。
菩萨若自起如是见，而亦于他立如是论：菩萨不应听声闻乘相应法教，不应受持其文，不应修学其义。菩萨于彼、听闻、受持、修学、无义利故。是染违犯。此与虚空藏经所说：令他弃舍别解脱学。成根本罪，有大差别。此是妄执声闻乘法，是小乘人所应听闻，菩萨不应听闻彼法。非是毕竟谤声闻乘。何缘于此说有违犯？谓诸菩萨，尚应于彼异道书论精勤研究，况于佛语。又此制立，为诸不正了知法者，说大乘人不应修学别解脱制，造积损匮正法业障，遮遏彼等堕大险坑，最胜教授。若大乘人，一向乐习声闻乘法，作如是说，回彼乐欲，令乐大乘，约所依身，则无违犯。
若诸菩萨安住菩萨净戒律仪，于菩萨藏，未精研究，于菩萨藏，一切弃舍，于声闻藏，一向修学。是名有犯，有所违越，非染违犯。
考藏本云：是染违犯。
颂云：现有自法精小乘。
谓于现有所应精研菩萨法藏，一切弃舍，于声闻藏精勤修学，是染违犯。是故定须精进不舍于大乘者，方能兼学小乘法藏。
若诸菩萨安住菩萨净戒律仪，现有佛教，于佛教中未精研究，于异道论，及诸外论，精勤修学。是名有犯，有所违越，是染违犯。无违犯者：若上聪敏；若能速受；若经久时能不忘失；若于其义能思能达；若于佛教如理观察，成就俱行无动觉者。于日日中，常以二分修学佛语，一分学外，则无违犯。
颂云：精非所精异外论。
谓若现有所应精研如来善说，未精研究，而反精修非所应精诸异道论，及诸外论。是则名为不精自典精修异外，是染违犯。言外论者：萨穆札释为外典因明声明书论。前对小乘，而说所应精研根本，是菩萨藏；此对异外总说佛教。无违犯者：若因自身：一、若上聪敏；二、若能速受；三、若经久时能不忘失；四、若于其义能思能达；五、若于佛教，如理观察，成就俱行无动慧者。于日日中，常以二分精学佛语，一分学外，则无违犯。最胜子云：此中所言上聪敏者：谓短少时便能记忆。能思义者：谓是利慧。能达义者：谓是慧明。如理观察者：谓是宿智俱生大慧。能速受者：谓能速学。
若诸菩萨安住菩萨净戒律仪，越菩萨法，于异道论，及诸外论，研求善巧，深心宝玩，爱乐味着。非如辛药，而习近之。是名有犯，有所违越，是染违犯。
考藏本云：若诸菩萨，虽未违越如是轨法，于异道论，及诸外论，研求善巧。然于其中深心宝玩，爱乐味着，不能等同习近辛药，是名有犯，有所违越，是染违犯。
颂云：研异外论而爱乐。
谓若菩萨不违上戒所说轨法，于异道论，及诸外论，研求善巧。然应有如极辛热药，本非所欲，有所为故而习近之。若不尔者，初则宝玩，次则爱乐，后则味着，是染违犯。
新疏云：上来所说四恶作中，初一恶作，毁犯摄善法戒中远离倒见；第二、第三，毁犯摄善法戒中闻思加行。第四恶作，毁犯何等，彼疏未现。
二、属胜境有三：、诽谤慧境；、不正修果；、亏损慧因。
若诸菩萨安住菩萨净戒律仪，闻菩萨藏，于甚深处最胜甚深真实法义，诸佛菩萨难思神力，不生信解；憎背毁谤，不能引义，不能引法，非如来说，不能利益安乐有情。是名有犯，有所违越，是染违犯。如是毁谤，或由自内非理作意，或随顺他而作是说。
若诸菩萨安住菩萨净戒律仪，若闻甚深最甚深处，心不信解；菩萨尔时应强信受，应无谄曲，应如是学：我为非善，盲无慧目，于如来眼，随所宣说，于诸如来密意语言而生诽谤。菩萨如是自处无知，仰推如来于诸佛法无不现知等随观见。如是正行，无所违犯。虽无信解，然不诽谤。
考藏本云：若诸菩萨，闻菩萨藏中真实义，或佛菩萨希有大力，甚深最胜甚深之处，不生信解而兴毁谤。谓非引义，非能引法，非如来说，非能利益安乐有情。如是毁谤，或由自内非理作意，或随顺他而作是说。是名有犯，有所违越，是染违犯。
颂云：毁谤背舍大乘藏。
谓若毁谤菩萨法藏，是染违犯。由闻何等，兴起毁谤？谓由听闻菩萨藏中所示，甚深真实之义；或佛菩萨难思神力，甚深最胜甚深之处。不能信顺，不起胜解，而兴毁谤。言甚深者：非异生境。言最胜甚深者：非声闻独觉之境。言真实义或难思神力者：显于甚深广大二分随谤其一，即名恶作。毁谤之相有其四种：一者、谤说所诠下劣，非智所依，不能引义。二者、谤说能诠下劣，非福所依，不能引法。三者、谤说作者下劣，非如来说。四者、以是义故，谤其不能利益安乐有情。如是四者，随说其一，即名毁谤。毁谤之因有其二种：一、或由自内非理作意；二、或随顺他而作是说。从谤法中护心方便者：谓若有闻甚深最胜甚深之处，心未信解，菩萨尔时应强信受，应无谄曲，应如是学：我今盲无无漏慧眼，唯有随顺如来眼行。于诸如来为他事故，密意语言，而兴毁谤，非我应作。菩萨如是自处无知，仰推如来于后诸法无不现知，正等观见。如是正行，虽未毕竟生起信解，然不毁谤，则无违犯。庄严经论云：意罪性不善，不应憎恶色，况疑甚深法，等置故无罪。如宝鬘论云：如来密意说，非易了知故，说一或三乘，等置应自护。等置尚无罪，憎背成罪恶。初修业者，实难获得称心信解。虽未信解，若等置者，亦无所犯。
若诸菩萨安住菩萨净戒律仪，于他人所，有染爱心，有瞋恚心，自赞毁他。是名有犯，有所违越，是染违犯。无违犯者；若为摧伏诸恶外道；若为住持如来圣教；若欲方便调彼伏彼，广说如前；或欲令其未净信者发生净信，已净信者信复增长。
颂云：于自赞扬而毁他。
谓以有染爱心，及瞋恚心，于他人所，自赞毁他，是染违犯。有染爱心者；如新疏及萨穆札疏并云：是恃懱心，或高举心。即我胜慢。最胜子云：我爱执心。义同前释。是故，此与他胜位中有大差别。无违犯者：若有所为：一、若为住持如来圣教，而欲摧伏诸外道时；二、若欲以此方便调彼伏彼；三、若为令他未净信者发生净信，已净信者倍复增长。于如是事，虽复自赞乃至毁他，亦无违犯。
三、亏损慧门有二：一、不往求闻；二、于听闻境不正修行。
若诸菩萨安住菩萨净戒律仪，闻说正法论议决择，憍慢所制，怀嫌恨心，怀恚恼心，而不往听。是名有犯，有所违越，是染违犯。若为懒惰懈怠所蔽，而不往听，非染违犯。无违犯者：若不觉知；若有疾病；若无气力；若知倒说；若为护彼说法者心；若正了知彼所说义，是数所闻所持所了；若已多闻，具足闻持，其闻积集；若欲无间于境住心；若勤引发菩萨胜定；若自了知上品愚钝，其慧钝浊，于所闻法难受难持，难于所缘摄心令定。不往听者，皆无违犯。
颂云：闻说法义不往听。
谓若闻他说法，讲法，或为正法论议决择；憍慢所制，怀嫌恨心，怀恚恼心，而不往听。是染违犯。若为懒惰懈怠所蔽而不往听，非染违犯。无违犯者：若因自身：一、若未觉知有说法等；二、若有疾病而无气力；三、若疑倒说；四、若正了知彼所说义，是数所闻，所持所了；五、若已多闻，具足闻持，其闻积集；六、若欲无间于境住心，而勤引发菩萨胜定；七、若自了知其慧钝浊，于所闻法难受难持，难于所缘摄心令定。若已多闻三句，谓闻、闻已了知，及闻圆满。难受等三：谓闻、思、修。若有所为；谓为将护于自说法尊长之心，恐其不悦。虽不往听，亦无违犯。
若诸菩萨安住菩萨净戒律仪于说法师，故思轻毁，不深恭敬，嗤笑调弄。但依于文，不依于义。是名有犯，有所违越，是染违犯。
考藏本云：菩萨若于说法补特伽罗，故思轻蔑，不起恭敬，嗤诮调弄。又依文句而不依义。是名有犯，有所违越，是染违犯。
颂云：毁说法者复依文。
若于说法补特伽罗故思轻毁。谓不至诚于说法师起导师想善知识想。身不恭敬，指谪嗤诮，恶言调弄，以妙文句为所专注，但依于文，不重义理，不依于义。是染违犯。以要言之，谓于所说，虽有妙义而无妙文，不事依止；义虽不妙，若文句妙，便尔依止。有师释云：谓说法者，但演文句，不演义理，或不知义。如是说者，是未领悟颂中所说文字之义，故菩萨地说四依时，义同此品。最胜子及萨穆札疏中说，此是不敬法罪。
新疏云：上来所说三种恶作，如其次第，毁犯远离恶见，积闻加行。摄善法戒中，承事尊长。言但依于文者，谓毁说法者所说义中，但依文句。
二、违反饶益有情之罪有二：一、属总境；二、属别境。初复有二：、不办义利；、不拔损恼。
若诸菩萨安住菩萨净戒律仪，于诸有情所应作事，怀嫌恨心，怀恚恼心，不为助伴。谓于能办所应作事；或于道路若往若来；或于正说事业加行；或于掌护所有财宝；或于和好乖离诤讼；或于吉会；或于福业；不为助伴。是名有犯，有所违越，是染违犯。若为懒惰懈怠所蔽，不为助伴，非染违犯。无违犯者：若有疹疾；若无气力；若了知彼自能成办；若知求者自有依怙；若知所作能引非义，能引非法；若欲方便调彼伏彼，广说如前；若先许余为作助伴；若转请他有力者助；若于善品正勤修习不欲暂废；若性愚钝，于所闻法难受难持，如前广说；若为将护多有情意；若护僧制，不为助伴，皆无违犯。
藏本则以或于正说事业加行译为或于正说、或于事业加行。
颂云：应作助伴不往助。
于诸有情应作八事：一、或于能办所应作事；二、或于道路若往若来；三、或于正说；四、或于事业加行；五、或于掌护所有财宝；六、或于和好乖离诤讼；七、或于吉会；八、或于福业。于如是等所应作事，怀嫌恨心，怀恚恼心，不往助伴，是染违犯。若由懒惰懈怠二心不往助伴，非染违犯。言正说者：如卓龙云：于不了知各境域中所说方言，教以方言。余七助伴，广释如前。无违犯者：若因自身：一、若有疾病而无气力；二、若先许余；三、若转请余有力者助；四、若勤修习，望此更要增上善品；五、自性愚钝，不善通达所受教授。虽不往助，亦无违犯。或于所作：谓知所作不顺正理，能引非义，能引非法，虽不往助，亦无违犯。或于其境：一、若已了知求助办者，自力能办；二、若了知彼自有依怙，虽不往助，亦无违犯。或有所为：一、若欲方便调彼伏彼，广说如前；二、若为将护多余有情怀嫌恨心；三、若护僧制。虽不往助，亦无违犯。
二、不拔损恼有二：一、不为拔苦；二、不拔苦因。初复有二：、不拔别苦；、不拔众苦。
若诸菩萨安住菩萨净戒律仪，见诸有情遭重疾病，怀嫌恨心，怀恚恼心，不往供事。是名有犯，有所违越，是染违犯。若为懒惰懈怠所蔽，不往供事，非染违犯。无违犯者：若自有病；若无气力；若转请他有力随顺令往供事；若知病者有依有怙；若知病者自有势力能自供事；若了知彼长病所触，堪自支持；若为勤修广大无上殊胜善品；若欲护持所修善品令无间缺；若自了知上品愚钝，其慧钝浊，于所闻法难受难持，难于所缘摄心令定；若先许余为作供事。
颂云：舍有病者不供事。
若见有情遭重疾病，怀嫌恨心，怀恚恼心，而不为作服病役等供侍瞻事，是染违犯。若由懒惰懈怠二心，非染违犯。无违犯者：若因自身：一、有疾病而无气力；二、请有力能，善能随顺患病者意，令往供事；三、若慧钝浊，于所闻法难受难持，难于所缘摄心令定；四、若先许余。虽不供事，亦无违犯。或于其境：一、若知病者有依有怙；二、若知病者自有势力能自供事；三、若了知彼长病所触，堪自支持。虽不供事，亦无违犯。或有所为：谓为勤修广大善品，而欲护持令无间缺。虽不供事，亦无违犯。
如于病者，于有苦者，为作助伴，欲除其苦，当知亦尔。
颂云：于有苦者不为拔。
于此戒中，有犯无犯，是染非染，如前不拔病苦所说。所拔之苦，能拔方便，所有一切，如前应知。
若诸菩萨安住菩萨净戒律仪，见诸有情，为求现法后法事故，广行非理。怀嫌恨心，怀恚恼心，不为宣说如实正理。是名有犯，有所违越，是染违犯。若由懒惰懈怠所蔽，不为宣说，非染违犯。无违犯者：若自无知；若无气力；若转请他有力者说；若即彼人自有智力；若彼有余善友摄受；若欲方便调彼伏彼，广说如前；若知为说如实正理，起嫌恨心；若发恶言；若颠倒受；若无爱敬；若复知彼性弊悷。不为宣说，皆无违犯。
颂云：不于放逸说正理。
若见有情，为求现法及后法事，广行非理。怀嫌恨心，怀恚恼心，不为宣说如实称机无过正理，是染违犯。若由懒惰懈怠二心不为宣说，非染违犯。无违犯者：若因自身：一、若自不知宣说方便，而无气力；二、若转请余有力者说。虽不宣说，亦无违犯。或于其境：一、若知由彼自能改悔；二、知彼已有善友摄受；三、若知为说如实正理，便能于自起嫌恨心，恶性违谏，而颠倒受；四、若复知彼其性悷，于说正理不生爱敬。虽不宣说，亦无违犯。或有所为：谓欲以不宣说方便而调伏彼，广说如前。虽不宣说，亦无违犯。
二、属别境有二：一、不作饶益；二、不为调伏。初复有六：、于有恩所不正修行；、于忧恼者不正修行；、于贫乏者不正修行；、于自徒众不正修行；、于应随顺不正修行；、于有德者不正修行。
若诸菩萨安住菩萨净戒律仪，于先有恩诸有情所，不知恩惠；不了恩惠；怀嫌恨心，不欲现前如应酬报。是名有犯，有所违越，是染违犯。若为懒惰懈怠所蔽，不现酬报，非染违犯。无违犯者；勤加功用，无力无能不获酬报；若欲方便调彼伏彼，广说如前；若欲报恩，而彼不受，皆无违犯。
颂云：于有恩所不酬报。
于先有恩诸有情所，不欲报恩，不知恩惠，不忆念恩，或不思恩，不了恩惠，怀嫌恨心，不能过上，或以等分酬所恩惠，下至少分亦不酬报，是染违犯。若由懒惰懈怠二心不现酬报，非染违犯。无违犯者：若因自身：谓勤励力，欲报其恩，无力无能，虽不酬报，亦无违犯。或有所为：谓欲以不报恩方便而调伏彼，虽不酬报，亦无违犯。广说如前。或于其境：谓有恩者不欲报恩，虽不酬报，亦无违犯。
若诸菩萨安住菩萨净戒律仪，见诸有情堕在丧失财宝眷属禄位难处，多生愁恼，怀嫌恨心，不往开解。是名有犯，有所违越，是染违犯。若为懒惰懈怠所蔽，不往开解，非染违犯。无违犯者：应知如前于他事业不为助伴。
颂云：于他愁恼不开解。
见他丧失亲属财宝，多生愁恼，怀嫌恨心，不往开解，是染违犯。若由懒惰懈怠二心不往开解，非染违犯。无违犯者：与上所说应作助伴不往助相同。愁恼分别，开解方便，前已广说。
若诸菩萨安住菩萨净戒律仪，有饮食等资生众具，见有求者来正希求饮食等事，怀嫌恨心，怀恚恼心，而不给施。是名有犯，有所违越，是染违犯。若由懒惰懈怠放逸，不能施与，非染违犯。无违犯者：若现无有可施财物；若彼希求不如法物，所不宜物：若欲方便调彼伏彼，广说如前；若来求者，王所匪宜，将护王意；若护僧制，而不惠施，皆无违犯。
颂云：于求财物不给施。
见有求者，如理止求饮食等事，怀嫌恨心，怀恚恼心，而不给施资生众具。是染违犯。若由懒惰懈怠放逸而不施与，非染违犯。无违犯者：若因自身，谓自无有可施财物，虽不惠施，亦无违犯。或于诸物：一、不如法物。谓因彼物，现法后法当起过患；二、所不宜物。谓非求者所宜所应。虽不惠施，亦无违犯。或有所为；谓欲以此不施方便调彼伏彼，广说如前；二、若施求者，于王匪宜，将护王意；三、为护僧制。虽不惠施，亦无违犯。
若诸菩萨安住菩萨净戒律仪，摄受徒众，怀嫌恨心，而不随时无倒教授，无倒教诫；知众匮乏，而不为彼从诸净信长者居士婆罗门等，如法追求衣服、饮食、诸坐卧具、病缘医药、资身什物，随时供给。是名有犯，有所违越，是染违犯。若由懒惰懈怠放逸，不往教授，不往教诫，不为追求如法众具，非染违犯。无违犯者：若欲方便调彼伏彼，广说如前；若护僧制；若有疹疾；若无气力不任加行；若转请余有势力者；若知徒众，世所共知有大福德，各自有力求衣服等资身众具；若随所应教授教诫，皆已无倒教授教诫；若知众内有本外道，为窃法故来入众中，无所堪能，不可调伏。皆无违犯。
颂云：不行利益徒众事。
于所摄受一切徒众，怀嫌恨心，而不随时教授教诫；知众匮乏，而不为彼，从诸净信长者居士婆罗门所，如法追求衣服、饮食、诸坐卧具、病缘医药、资生什物，是染违犯。若由懒惰懈怠放逸，不往教授，不往教诫，不为追求，非染违犯。无违犯者：若因自身：一、若病无力，不任加行；二、若转请余有势力者。虽不教求，亦无违犯。或有所为：一、欲以不教不求方便，调彼伏彼；二、若护僧制。虽不教求，亦无违犯。或于其境：一、若知徒众有大福德，自力能求衣食等事；二、若已为作随其所应教授教诫；三、若本外道，为窃法故来入众中，不堪调伏。虽不教求，亦无违犯。此中财摄法摄方便，前已广说。
若诸菩萨安住菩萨净戒律仪，怀嫌恨心，于他有情不随心转。是名有犯，有所违越，是染违犯。若由懒惰懈怠放逸，不随其转，非染违犯。无违犯者：若彼所爱，非彼所宜；若有疾病；若无气力，不任加行；若护僧制；若彼所爱，虽彼所宜，而于多众非宜非爱；若为降伏诸恶外道；若欲方便调彼伏彼，广说如前。不随心转，皆无违犯。
颂云：不能随顺他心转。
若不随顺他心而转，有所违犯，是染非染，一切皆如上戒所说。无违犯者：若因自身；谓病无力，不任加行，虽不随转，亦无违犯。或有所为：一、若彼所爱，非是所宜。谓能于彼后有损害，或复由此于自有损；二、若彼所爱，虽彼所宜，而于多众非宜非爱，为护多众不忻乐心；三、若护僧制；四、若为降伏诸恶外道；五、若欲以此不随转方便调彼伏彼。广说如前。虽不随转，亦无违犯。
若诸菩萨安住菩萨净戒律仪，怀嫌恨心，他实有德，不欲显扬，他实有誉，不欲称美，他实妙说，不赞善哉。是名有犯，有所违越，是染违犯。若由懒惰懈怠放逸，不显扬等，非染违犯。无违犯者：若知其人性好少欲，将护彼意；若有疾病；若无气力；若欲方便调彼伏彼，广说如前；若护僧制；若知由此显扬等缘，起彼杂染憍，举无义，为遮此过；若知彼德虽似功德，而非实德；若知彼誉虽似善誉，而非实誉；若知彼说虽似妙说，而实非妙；若为降伏诸恶外道；若为待他言论究竟。不显扬等，皆无违犯。
颂云：有德誉者不称扬。
谓若他有如前所说，信戒闻等真实功德，善美声誉，而不称扬，他实妙说，不赞善哉。由嫌恨心，及由懒惰懈怠放逸，是染非染所有一切如前所说。无违犯者：若因自身：一、若有疾病而无气力，不能赞说；二、若为待他言论究竟，虽不赞说亦无违犯。或于其境：若了知彼性好少欲，赞其功德，转令不喜；或于所诠，若了知彼相似功德，而非实德，相似善誉，而非实誉；相似妙说，而非实妙。虽不赞说，亦无违犯。或有所为：一、若欲以此不赞方便，调彼伏彼，广说如前；二、若护僧制；三、若疑由此引彼杂染，傲逸举恃，无义无利，为遮此过；四、若为降伏诸恶外道。虽不赞说，亦无违犯。
二、不作调伏有二：一、不作折伏非法行者；二、不作折伏憎圣教等。
若诸菩萨安住菩萨净戒律仪，见诸有情，应可诃责，应可治罚，应可驱摈，怀染污心，而不诃责，或虽诃责，而不治罚如法教诫，或虽治罚如法教诫，而不驱摈。是名有犯，有所违越，是染违犯。若由懒惰懈怠放逸，而不诃责乃至驱摈，非染违犯。无违犯者：若了知彼不可疗治，不可与语，喜出粗言，多生嫌恨，故应弃舍；若观待时；若观因此斗讼诤竞；若观因此令僧喧杂，令僧破坏；知彼有情不怀谄曲，成就增上猛利惭愧，疾疾还净。而不诃责，乃至驱摈，皆无违犯。
颂云：不能称缘作调伏。
谓见有情，应可诃责，应可治罚，应可驱摈。怀染污心，而不诃责，或虽诃责，而不治罚，或虽治罚，而不驱摈。是染违犯。若由懒惰懈怠二心及放逸故，非染违犯。无违犯者：若因自身：谓观待时，虽不诃责乃至驱摈，亦无违犯。或于其境：一、不可疗治，谓了知彼不可与语，恶性违谏，多生嫌恨；二、知彼成就猛利惭愧，疾疾还净。虽不诃责，乃至驱摈，亦无违犯。或有所为：一、观由诃责等事，能起斗讼诤竞，为令不起；二、若观令僧喧杂破坏。为遮是过，虽不诃责，乃至驱摈，亦无违犯。所言斗讼诤竞四事，如卓龙云：初一总言。所余三者：一、恶口还骂；二、举手捶；三、诉诸王臣。
若诸菩萨安住菩萨净戒律仪，具足成就种种神通变现威力。于诸有情，应恐怖者能恐怖之，应引摄者能引摄之，避信施故，不现神通恐怖引摄。是名有犯，有所违越，非染违犯。无违犯者：若知此中诸有情类，多着僻执，是恶外道，诽谤贤圣，成就邪见。不现神通恐怖引摄，无有违犯。
颂云：不现神通作怖摄。
谓若菩萨，成就种种神通变现，及大威力，应恐怖者能恐怖之，应引摄者能引摄之。见有依附如来圣教，不具尸罗，不应受用一切信施，为令远离于信施故，而不示现神通变现，恐怖引摄，非染违犯。律仪二十颂二疏之中，有谓此是最后恶作，亦应说为是染违犯。似认非字，为是字误。无违犯者：若恶外道，增上邪执，诽谤神变，是用咒术，或和药物。不现神变，亦无违犯。新疏云：上来所说十二恶作，毁犯饶益有情戒中一一分位。
又一切处无违犯者：谓若彼心增上狂乱，若重苦受之所逼切；若未曾受净戒律仪。当知一切皆无违犯。
附注：
颂云：及具怜愍而慈爱，有善心者无违犯。
二句总示，若由怜愍一切有情，及由慈爱一切有情。谓欲利益，或欲调伏，于前所示约成立门约遮止门一切制立，虽有现行，而无违犯。菩提贤云：颂中及字，能摄诸事。若心极烦恼，重苦受逼切，睡眠及狂乱，虽犯无违犯。是谓二句颂文，能摄本论所说：若心狂乱，若重苦受之所逼切，皆无违犯。寂寿云：此颂是摄下文所言，佛说贪是轻罪科中之无违犯。后说为善。
复次，如是所起诸事菩萨学处，佛于彼彼素怛缆中随机散说。谓依律仪戒、摄善法戒、饶益有情戒。今于此菩萨藏摩怛理迦综集而说，菩萨于中应起尊重，住极恭敬，专精修学。
是诸菩萨，从他正受戒律仪已，由善清净求学意乐、菩提意乐、饶益一切有情意乐，生起最极尊重恭敬，从初专精，不应违犯。
考藏本云：如是菩萨所学诸事，唯一真实有所从出。谓所依创律仪戒、摄善法戒、饶益有情戒。由佛如来，于诸别别素怛缆中随机散说。今于此菩萨藏摩怛履迦综集而说。菩萨于中生恭敬已，由善清净求学意乐、求菩提意乐、饶益有情意乐，从他正受戒律仪后，当极恭敬，当勤修学。即从始初，应生恭敬，不起违犯。
如上所说，一切菩萨所学诸事，唯一真实从契经出。谓所依创三聚净戒，悉由大师随机散说彼彼经中。无著菩萨，于此菩萨法藏摩怛理迦，综集散说圆成一品，连续而说。是故菩萨，于此非自撰造学处，为修学故，生起恭敬。即由三种圆满意乐，从他正受戒律仪已，如实至诚，住极恭敬。如所制立，当学不违。所言三种圆满意乐者：谓善清净求学意乐、求菩提意乐、饶益有情意乐。诸疏说云：如是三者，即是修学三聚净戒。然或有说，初一意乐，谓是求学所学自性，即三聚戒；后二意乐，谓为菩提，为利他故，而学三戒。是说为善。从初正受戒律仪始，即应生起最极恭敬，不起违犯。本论菩萨地第十八章亦云：若诸菩萨，现前自称我是菩萨，于菩萨学，不正修行，当知是名相似菩萨，非真菩萨。若诸菩萨，现前自称我是菩萨，于菩萨学，能正修行，当知是名真实菩萨。是故菩萨莫作是念：于菩萨学，能修固妙，即不正修，不过尔尔。观论所说，是胜教授。既已正受菩萨律仪，以行六度及四摄事为所进趣，发大勇悍。应随正知如来圣教深广道理，趣大辙道，诸正士行。不应顾彼不了圣教真义理门，而轻舍者。
设有违犯，即应如法疾疾悔除，令得还净。又此菩萨一切违犯，当知皆是恶作所摄。应向有力，于语表义能觉能受，小乘大乘补特伽罗，发露悔灭。若诸菩萨以上品缠，违犯如上他胜处法，失戒律仪，应当更受。若中品缠，违犯如上他胜处法，应对于三补特伽罗，或过是数，应如发露除恶作法。先当称述所犯事名，应作是说：长老专志，我如是名，违越菩萨毗柰耶法，如所称事，犯恶作罪。余如苾刍发露悔灭恶作罪法，应如是说。若下品缠，违犯如上他胜处法，及余违犯，应对于一补特伽罗，发露悔法，当知如前。若无随顺补特伽罗，可对发露悔除所犯，尔时菩萨以净意乐，起自誓心，我当决定防护当来终不重犯。如是于犯，还出还净。
谓诸菩萨虽初励力令不染犯，设由无知，或由放逸，或烦恼盛，或不恭敬，四犯罪因而违犯者，即应如法悔除还净。除他胜外，所余一切违越菩萨学处之罪，皆恶作摄。非如别解脱罪有多种。若犯此罪，应向随一于悔罪法，语表文义能觉能持，小乘大乘补特伽罗，发露悔灭。其悔罪处，若无具菩萨律仪者，应向具别解脱律仪男女苾刍而行悔除，不应向勤策等悔除。以勤策等，尚非犯别解脱所应悔罪处故。若悔罪者是出家身，现有出家是悔罪处，亦不应向在家菩萨而行悔除。若诸菩萨，以上品缠违犯他胜处法，由此即失净戒律仪。论说应当二次更受。摄决择分亦云：若有还得清净受心，复应还受。藏土有师云：不应超越两次还受。又有师云：初受一次，还受两次，合共三次，听许重受。若过此数，便太无惭，故不听许。如此推度二次之义，亦不应理。言二次者，望前初受，说名第二，非言以后不应受故。印土一切可据论典，未见有立如是数量故。萨穆札疏云：设由烦恼增上力故，犯极重罪，向诸僧伽作悔露已，由利益诸有情意乐发菩提心。以净意乐，应当更受。言二次者，非唯两次，望先所受，后复更受，说名为二。若中品缠所犯之罪，应对于三补特伽罗，或过是数，悔露恶作。谓住其前，先当陈述所犯罪事；次作是说：仰祈长老护念，我如是名，如所称事，违越菩萨毗柰耶法，犯恶作罪。余如苾刍悔恶作法，应如是说。此中所云犯恶作罪，上应冠称所犯罪名。例云：犯自赞恶作罪，或犯毁他恶作罪。所言余者：谓余文句，如旧疏云：如是众罪，我今敬向长老尊前发露悔除，更不覆藏。我悔露已，得安乐住。若不悔露，不安乐住。长老问言：汝于此等见其罪否？应答言见。问：后能护否？答言：如法如律，敬善顶持。第二第三亦如是说。又新疏云：应即答言，忆念不忘，正知观见，如法如律，善为奉持。又余疏中于问护否，唯作答言：敬善防护。尔时所作身威仪者：如新疏云：向悔罪处，合掌礼拜。次于下方蹲跪而坐，合掌如前。若下品缠违犯他胜处法，及余违犯，应对于一补特伽罗发露悔灭，轨则如前。若无随顺补特伽罗可对发露悔除所犯，谓无适应可对悔处。尔时菩萨以净意乐，起自誓心，我当决定防护当来终不重犯。如是作者，于犯还出。最胜子等，谓此显示加持无犯。然非论义。菩萨律仪二十颂总摄其义云：上缠律仪应更受，中缠应向三前悔；所余一切悔于一，染非自心亦如是。末一句义，谓是染非染一切恶作，若无随顺补特伽罗，应由自心一向惭愧，调伏寂静，后不还作，清净意乐增上力故，而行悔除。亦如应向一补特伽罗前悔除。寂寿云：自心亦如是者，亦举一例，显示所余于犯还净方便。复引若无随顺补特伽罗等文为证，谓此方便，亦适用于中下缠犯。菩萨贤则云：中下缠罪，与余恶作还净方便决定不同。谓中下缠，若于所在不能求得或三或一补特伽罗，须往余求。若恶作罪，于其所在，不能得一补特伽罗，不须他求，自心防护，即能还出。后者悔处，未有决定，前二悔处，是决定故。若不尔者，论说向三或向一前，于悔罪处，分别决定，则无道理。若不足三补特伽罗，悔且不净，岂有防护便能净事？菩萨地中未说自心亦如是故。若如是诵，是颠倒诵。故应读云：染非染犯于自心。以菩萨地于中下犯，说对于三及对于一，于余违犯，则说若无随顺补特伽罗，应自心护。此驳旧疏所立理趣，然不应理。以菩萨地云：若下品缠违犯如上他胜处法，及余违犯，应对于一补特伽罗发露悔法，当知如前。若无随顺补特伽罗可对发露悔除所犯，尔时菩萨以净意乐，起自誓心，我当决定防护当来终不重犯。如是于犯，还出还净。是明显说，下品缠犯，还出还净，与余一切恶作相同。下缠既尔，中品缠犯，理亦应同。谓由意乐于犯还出。非定观待有证明者。是即犯已还净总根本故。菩萨地中，虽无自心亦如是之明文，然可说为若无随顺补特伽罗，如于一前悔除能净，自心防护，亦能清净。实有此义故。有一类云：诸染恶作，若有悔处，应对一悔。非染恶作，虽有悔处，防护其心，亦能清净。如是说者，不应道理。菩萨地说无分别故。是故中品下品缠犯，及彼四十五种恶作，若有悔处，唯防护心，不得清净。应依论中所说而行。外此所余一切违犯，亦以对一补特伽罗发露悔除，易生惭愧，为极妙善。设不会遇，即应想对诸佛菩萨而行悔除。如戒品云：于自愆犯，审谛了知，深见过失。既审了知深见过已，其未犯者，专意护持；其已犯者，于佛菩萨同法者所，发露悔除。又菩萨地第十七章云：又诸菩萨，过去现在一切误失，一切违犯，以净调柔爱乐随顺所学戒心，想对十方佛世尊前，至诚发露，悔往修来。亦劝导他，令行是事。如是数数发露所犯，少用功力，一切业障，皆得解脱。已释本论还净方便，而集菩萨学论则说总向虚空藏前梦中悔法。别于菩萨轻重诸罪应悔除法，引优波离所问经说，如其所说，令得还净。又新译集菩萨学论引优波离所问经云：舍利子，菩萨所犯重罪有二。何等为二？一者、瞋相应犯；二者、痴相应犯。中又说云：舍利子，此中菩萨以质直心，于初所犯，应对十众悔诸重罪。复有所犯，应对五众悔诸重罪。舍利子，执女人手，及眼顾视，有损恼心，诸轻违犯，应对于一或二补特伽罗悔除。若菩萨犯五无间罪，从女人所犯罪，从手所犯罪，从童子所犯罪，从窣堵波所犯罪，从僧伽所犯罪，及所余罪，应昼夜中，专一向三十五佛前悔除重罪。然优波离所问经本经译云：初犯重罪，应对十众质直悔除。此译甚善。谓如前说二种重罪，第一瞋相应所犯罪，对十众悔。经又说云：有诸重罪，应对五众悔除还净。此为第二痴相应所犯重罪。本经又云：执女人手所犯重罪，应对五众发露悔除。此译未当，以与集菩萨学论中，说彼违犯，应对于一或二补特伽罗悔除，不相顺合。又与本经略教诫品，及经中说，贪所发起，其罪尚轻，亦复相违。又旧译集菩萨学论，谓执女人手等三罪，应对于一或二补特伽罗露悔。说此三罪，名为重罪。在新译中说为轻罪，似极善通。又本经中，未说有损恼心之罪。明系经文有所缺漏，以集菩萨学论有其文故。又瞋相应，说名重罪，有损恼心，说名轻罪，亦不相违。意谓略起损害意乐，心未愤发。复次，经说五无间等一切重罪，应依三十五佛悔罪，昼日及夜净修治者，意谓如向补特伽罗，令三次作还净仪轨，仍不能净苦异熟故。趣入菩萨行论云：若昼若夜各三次，应当读诵三聚经，依止佛及菩提心，能令灭除所余罪。如是所说还净方便，谓除根本诸所余罪，或除故思所造罪外所余忘念，或不正知所造诸罪，应当读诵三聚忏经。依止佛力，菩提心力，令其灭除。智慧生释云：言三聚者：谓是悔罪、随喜、回向三种。以此立为悔露罪法。又善天谓依止佛及菩提心者，是四力中之依止力。即是归趣及与发心。菩萨所学无有尽际，故此还净至极切要。除由故思所造罪外，所余诸罪，悉能清净。虽能净治往昔所犯，若无防护当来终不重犯之心，亦难清净。如慈氏狮子吼经云：慈氏，后五百岁，适当正法将隐没时，颇有自称我是菩萨，彼等不护其身语意，造多恶业，犯众多罪。唯冀悔罪便得清净，而不誓心防护当来，于当来中，应正防护而亦不护。慈氏，我为灭除往昔所造诸恶业故，乃为宣说三聚法门。世人无知，贪造众罪，造众罪已，唯念悔除便得清净，不护当来。今由睹见如上所说还净方便，为能清净尸罗重要支分，故广释说大辙理趣。
又诸菩萨，欲受菩萨净戒律仪，若不会遇具足功德补特伽罗，尔时应对如来像前，自受菩萨净戒律仪。应如是受：偏袒右肩，右膝着地，或蹲跪坐。作如是言：我如是名，仰启十方一切如来，已入大地诸菩萨众。我今欲于十方世界佛菩萨所，誓受一切菩萨学处，誓受一切菩萨净戒。谓律仪戒、摄善法戒、饶益有情戒。如是学处，如是净戒，过去一切菩萨已具，未来一切菩萨当具，普于十方现在一切菩萨今具。于是学处，于是净戒，过去一切菩萨已学。未来一切菩萨当学，普于十方现在一切菩萨今学。第二第三亦如是说。说已应起，所余一切如前应知。
又于菩萨犯戒道中，无无余犯。如世尊说，是诸菩萨，多分应与瞋所起犯，非贪所起。当知此中所说密意，谓诸菩萨爱诸有情，怜诸有情增上力故。凡有所作，一切皆是菩萨所作，非非所作，非作所作，可得成犯。若诸菩萨憎诸有情，嫉诸有情，不能修行自他利行，作诸菩萨所不应作，作不应作，可得成犯。
谓于菩萨违犯道中，无无余犯。如世尊说，菩萨所犯，当知多分从瞋所起，非贪所起。此中密意，谓诸菩萨贪爱有情，慈愍有情增上力故，凡有所作，皆是菩萨所应作事。作所应作，岂得成犯？若瞋有情，便非能修自他利行，此非菩萨所应作事。作不应作，即得成犯。大乘庄严经论云：为利诸有情，起贪不名罪。瞋于一切种，违逆诸有情。优波离所问经亦云：已正趣入大乘菩萨，犯恒沙数贪相应罪，与犯一种瞋相应罪，菩萨法乘增上力故。瞋罪极重。以此瞋罪，弃舍有情，贪相应犯，摄受有情故。优波离，若由烦恼能摄有情，菩萨于彼不应羞怖，故为汝说，贪相应罪，不名为犯。此中易起误解因缘，寂天菩萨于集菩萨学论中释其密意。集菩萨学论云：是义云何？谓能摄受一切有情。即如前已分别说故。此中义者：谓贪相应不名有罪，如前所说光明梵志，利有情时所开贪欲，非谓菩萨随所有贪。如经前文，已分别说摄有情贪故。何等依身？密意说为贪不成犯。集菩萨学论云：今此所示谓能成就增上意乐，及悲愍者。如前经云：优波离，若诸菩萨无善方便，怖畏于贪相应所犯，非瞋相应。若诸菩萨善权方便，怖畏于瞋相应所犯，非贪相应。何等名为善权方便？谓是能以慧悲双转，不舍有情。是说已能坚固大悲为本胜菩提心，及已成就通达一切法无自性胜慧力者。是故于贪与瞋，分别建立或有所犯，或不犯者。诸有智人，不应疑是毕竟不杂贪欲慈爱。以此慈爱，与彼瞋者，或同有罪，或同无罪，不待决疑故。若谓菩萨于一切中，诸有贪心，皆无违犯，是太广泛。应如集菩萨学论所说，若属有情重大义利，慈爱有情，有多分位贪可无犯。瞋则云何？有谓若为遮退损恼而起瞋忿，云何成犯？如论说云：遇此分位，煽动习气，便成失坏悲愍之罪。若断悲愍，即断根本。于下当说。设以瞋忿能利有情，然由菩萨坏悲愍故，即成失坏广大利益有情相续。如其所说，无有分位可开许瞋。又以菩萨为所缘时，如功德女贪爱难提迦菩萨增上力故，舍命以后，往生天界。若于菩萨起瞋恚者，则如颂云：佛说如起恶心量，尔许劫住那落迦。故一切种悉不相同。如集菩萨学论所取贪心无犯密意，当知菩萨地中密意亦尔。
又诸菩萨软中上犯，如摄事分应当了知。
如摄毗奈耶摩怛理迦云：由五因缘，当知所犯成下中上三品差别。何等为五？一、由自性故；二、由毁犯故；三、由意乐故；四、由事故故；五、由积集故。一、由自性者：谓他胜罪聚是上品罪，众余罪聚是中品罪，所余罪聚是下品罪。复有差别，谓他胜众余是重品罪，陨坠别悔是中品罪，恶作罪聚是轻品罪。二、由毁犯者：谓无知故，及放逸故，所犯众罪，是下品罪；烦恼盛故，所犯众罪，是中品罪；由轻慢故，所犯众罪，是上品罪。三、由意乐者：谓由下品贪瞋痴缠所犯众罪，是下品罪；若由中品是中品罪；若由上品是上品罪。四、由事故者：谓虽现行相等意乐，然由其事非一类故，应知所犯成下中上三品差别。如以瞋缠，于傍生趣所有众生故思杀害，生陨坠罪。即以如是相等瞋缠，或于其人，或人形状非父非母，故思杀害，生他胜罪，非无间罪。即以如是相等瞋缠，于人父母故思杀害，生他胜罪，及无间罪。五、由积集者：谓如有一，或犯一罪，不能如法速疾悔除；或二或三，乃至或五，如是应知由积集故，成下品罪。从此以后，或犯十罪，或犯二十，或犯三十，乃至或犯可了知数罪，不能如法速疾悔除，如是应知由积集故，成中品罪；若所犯罪其数无量，不可了知，如是应知由积集故，成上品罪。此中自性、事故，二位不可和合，余三同类。又彼略由四因缘故犯所犯罪：一、无知故；二、放逸故；三、烦恼盛故；四、轻慢故。谓若有一，于所犯罪不审听闻，不善领悟，无有觉慧，无所知故，于其所犯起无犯想而犯众罪，是名由无知故犯所犯罪。又若有一，于所犯罪虽有觉慧，亦有所知，而住忘念住不正知，由彼如是不住念故而犯众罪，是名由放逸故犯所犯罪。又若有一，于其所犯虽有觉慧，亦有所知，而彼本性贪瞋痴等极为猛利。彼由猛利贪瞋痴故，虽知是事所不应为，烦恼缠逼，不自在故而犯众罪，是名由烦恼盛犯所犯罪。又若有一，于所犯罪虽有觉慧，亦有所知，而彼信解极为下劣，无有强盛宿善因行。由其信解极下劣故，于沙门性，于般涅槃，无有顾恋，于佛法僧无敬无惮，无有羞耻，不乐所学。由轻慢故，随其所欲广犯众罪，是名由轻慢故犯所犯罪。当知此中无知放逸所犯众罪，是不染污；由烦恼盛，及以轻慢所犯众罪，则是染污。于彼犯罪四种因缘，应有对治：一、于所犯罪通达善巧；二、恒常习近正念正知；三、勤修猛利烦恼对治；四、有惭有愧，恭敬大师，尊敬所学。
如是菩萨依止一切自毗柰耶勤学所学，便得成就三种圆满，安乐而住。一者、成就加行圆满；二者、成就意乐圆满；三者、成就宿因圆满。云何名为加行圆满？谓诸菩萨，于净戒中，行无缺犯，于身语意清净现行，不数毁犯，发露自恶，如是名为加行圆满。云何名为意乐圆满？谓诸菩萨，为法出家，不为活命，求大菩提，非为不求；为求沙门，为求涅槃，非为不求。如是求者，不住懈怠下劣精进，不杂众多恶不善法，杂染后有，有诸炽然众苦异熟，当来所有生老病死。如是名为意乐圆满。云何名为宿因圆满？谓诸菩萨，昔余生中修福修善，故于今世种种衣服饮食卧具病缘医药资身什物，自无匮乏。复能于他广行惠施。如是名为宿因圆满。菩萨如是依毗柰耶勤学所学，成就如是三种圆满，安乐而住。与此相违，当知成就三种衰损，危苦而住。
如是略广宣说菩萨若在家品，若出家品，一切戒已。自斯以后，即于如是一切戒中，分出所余难行戒等差别之相，应当了知。
考藏本以为求沙门，译为求沙门性。
菩萨于自毗柰耶中勤学所学，便能成就三种圆满，安乐而住。一者、加行圆满。谓诸菩萨初于净戒行无缺犯，于身语意清净现行，中于所学尊重恭敬，安住上品不放逸行不数毁犯。最后时中，设有毁犯，悔露自恶。由是睹见清净无犯，昼夜欢喜安乐而住。二者、意乐圆满。谓诸菩萨唯为如法修行意乐而乃出家，非依活命意乐，求大菩提，非为不求，求沙门性，及大涅槃，非为不求。如是求者，于诸善法发勤精进，不住懈怠下劣精进，不杂众多恶不善法。由此能令无有杂染，安乐而住。言不善者：谓于现法生多杂染，复招后有。前者过患，有诸炽然热恼身心；后者过患，感受恶趣众苦异熟，故引长夜生及老死。沙门性者：即十地中修行三学之道。大涅槃者：谓是无住涅槃。最胜子等谓此二者，即是正修加行之果。三者、宿因圆满。谓诸菩萨昔余生中，已能修集布施之福，修集断除障碍广大受用之善。故于今世，衣服饮食、卧具、病缘医药、资生什物，自无匮乏。复能于他广行惠施。由此道理，永离贫匮，安乐而住。与此三种圆满相违，当知成就三种衰损，危苦而住。
如是略诠自性，广释一切，宣说菩萨若在家品，若出家品，一切戒已。自斯以后，即于如是一切戒中，分出所余难行戒等七差别相。
三、分释一切戒中所分出戒，此复有七，谓从难行戒，乃至清净戒。
初、释难行戒有三：
云何菩萨难行戒，当知此戒略有三种？谓诸菩萨现在具足大财大族自在增上，弃舍如是大财大族自在增上，受持菩萨净戒律仪。是名菩萨第一难行戒。
现在具足广大受用，自在增上，弃舍此二，正受菩萨净戒律仪。广大受用有其四种：一、能受用身，圆满具足；二、共受用伴，众多仁慈可意亲属；三、成办受用，广有仆使；四、所受用物，食等丰饶。或加有所为故，受用长寿，合而为五。自在增上者：语言信重，诸有所欲，随欲自在。
又诸菩萨受净戒已，若遭急难乃至失命，于所受戒尚无少缺，何况全犯。是名菩萨第二难行戒。
虽遭急难，乃至失命，于所受戒尚不放逸，令少亏缺，何况全犯。
又诸菩萨如是如是遍于一切行住作意，恒住正念常无放逸。乃至命终，于所受戒无有误失，尚不轻犯，何况犯重。是名菩萨第三难行戒。
既受戒已，乃至存活，遍于一切行住作意，恒常安住正念正知，五不放逸。于所受戒尚不误犯极微细罪，何况犯重。
如是三种难行之戒，余疏有说：初是难受，次是难护，后难究竟。德光则谓：唯分难受、难护二类。初是难受，后二并是难护之戒。是说为善。谓后二中，初由逆缘难守护者，乃至失命守护不犯。后由学处，及一切时难守护者，乃至命终，虽微细罪亦护不染。如是三戒，虽于现生不能实学，亦当发愿净修治心，于余生中能如实学。
云何菩萨一切门戒？当知此戒略有四种：一者、正受戒；二者、本性戒；三者、串习戒；四者、方便相应戒。正受戒者：谓诸菩萨受先所受三种菩萨净戒律仪，即律仪戒、摄善法戒、饶益有情戒。本性戒者：谓诸菩萨住种性位，本性仁贤，于相续中，身语二业恒清净转。串习戒者：谓诸菩萨昔余生中，曾串修习如先所说三种净戒，由宿因力所住持故，于现在世，一切恶法不乐现行，于诸恶法深心厌离。乐修善行，于善行中深心欣慕。方便相应戒者：谓诸菩萨依四摄事，于诸有情，身语善业恒相续转。
此中有四：一、正受戒者：谓由现缘加行成办，正受三戒。二、本性戒者：谓不待思惟造作发愿，堪能觉寤，成就六波罗密多相，住种性位，于心相续本性仁贤，身语二业恒清净转。三、串习戒者：谓从往昔久远时中，数数趣入三聚净戒，即依余生串习因力所住持故，于诸恶行，一切一切不乐现行，深心厌离，于诸善行深心欣慕。四、方便相应戒者：谓依四摄化他方便，于诸有情，身语善业恒清净转。如是四戒，为能趣入一切戒门，是故名为一切门戒。言四摄者：一者、布施摄事。谓以财摄。二者、爱语摄事。谓于所摄，善为教授诸取舍处。三者、利行摄事。谓随所应劝导令修。四者、同事摄事。谓如顺合他所修行，自亦如是而善安住。如是四摄，广释于本论三十八卷菩提品，及四十三卷摄事品中。
云何菩萨善士戒？当知此戒略有五种：谓诸菩萨自具尸罗；劝他受戒；赞戒功德；见同法者，深心欢喜，设有毁犯，如法悔除。
此有五种：一、自具尸罗；二、于他安住中庸品者，劝令受戒；三、于他一切憎背戒者，赞戒功德，令彼止息其嫌恨心；四、若时见他正行同法，深心欢喜，无有嫉妒；五、设有毁犯，如法悔除。如是五者，于他有情断无义利，而能引发无余义利，与善士业堪能相应，名善士戒。由初后戒，成办自利。由余三戒，成办利他。
云何菩萨一切种戒？当知此戒，以要言之，六种七种，总十三种。言六种者：一、回向戒，回向大菩提故；二、广博戒，广摄一切所学处故；三、无罪欢喜处戒，远离耽着欲乐自苦二边行故；四、恒常戒，虽尽寿命亦不弃舍所学处故；五、坚固戒，一切利养恭敬他论本随烦恼，不能伏故，不能夺故；六、尸罗庄严具相应戒，具足一切戒庄严故。尸罗庄严，如声闻地应知其相。言七种者：一、止息戒，远离一切杀生等故；二、转作戒，摄一切善故，饶益有情故；三、防护戒，随护止息转作戒故；四、大士相异熟戒；五、增上心异熟戒；六、可爱趣异熟戒；七、利有情异熟戒。
藏本分别六种戒名，与论不同，广如释文。
当知此戒合十三种，开有六种，及与七种。言六种者：一、广博戒。总持广大学处故，依处圆满；回向大菩提故，得果圆满。二、无罪戒。远离耽着欲乐边故，离染污乐。三、随顺欢喜处戒。远离自苦疲劳边故，离无义苦。四、恒常戒。乃至尽寿修行不舍所受学处，远离学处中间留难。五、坚固戒。由不顾恋利养恭敬，一切利养恭敬不能蔽故，不能夺故。由于自道决定坚固，他来诤论不能蔽故，不能夺故。由能持续断灭所断，根本烦恼，及随烦恼不能蔽故，不能夺故。诸疏有云：不舍自学，不受外道所依律仪，故他诤论不能抑蔽。不舍所学，于前恒常戒中已说，非此戒义。六、尸罗庄严相应戒。如声闻地所说沙门庄严十七种，应知其相。声闻地嗢柁南曰：正信、而无谄，少病、精进、慧；具少欲、喜足，易养、及易满。杜多德、端严，知量、善士法；具聪慧者相，忍、柔和、贤善。言七种者：一、止息戒。谓正受持远离毕竟不应作事，即杀生等诸恶行故。二、转作戒。谓学一向定应作事，即摄善法、饶益有情。三、防护戒。恒不放逸，防护止息转作二戒。如是三者，戒自性分别。四、大士相异熟戒。趣入修习，于诸地中，感得如实相称妙相。。五、增上心异熟戒。能正引发菩萨众多胜三摩地。六、可爱趣异熟戒。能正感得人天之身。七、利有情异熟戒。能正感得利有情果。如是四者，戒果分别。德光云：此四戒中，初一是摄善法戒，二三两戒是律仪戒，后是饶益有情戒。德光又云：言六种者，谓与何种功德相应；言七种者，自性与果，种类差别。
云何菩萨遂求戒？当知此戒略有八种：谓诸菩萨自谛思惟：如我希求勿彼于我现行断命；不与而取；秽欲邪行；虚妄；离间；粗恶；绮语；手块杖等诸非爱触，加害于我。我求是已，他若相违而现行者，我求不遂我意不悦。如我希求，他亦如是。勿我于彼现行断命，广说乃至恶触加害。彼求是已，我若相违而现行者，彼求不遂彼意不悦。我之所作，若有令他所求不遂意不悦者，何现行为。菩萨如是审思惟已，命难因缘，亦不于他现行八种所求不遂不悦意事。如是八种，说名菩萨遂求戒。
此有八种：谓断命等八，自所不求。与此相违，是八所求。若他造作自所不求断命等八，我有损害，我意不悦。如我所求，他有情所亦复如是。比度自心，谛思惟已，命难因缘，亦不于他现行八种所不求事。八不求者：一、断命；二、不与而取；三、秽欲邪行；四、虚妄语；五、离间语；六、粗恶语；七、绮语；八、手足块石刀杖三种捶害触，非可爱触。八所求者，与上相违：一、寿量长久；二、受用广大；三、妻室贞良；四、无诸欺诳；五、眷属和好；六、闻和顺语；七、语有义利；八、诸可爱触。由是遣除八有损害所不求事，引发八种是所求事，如是净戒，名损求戒。
此与本论九卷，有寻有伺等三地中所说相同。如彼地云：损益门者：谓于诸有情，依十不善业道建立八损害门。何等为八？一、损害众生；二、损害财物；三、损害妻妾；四、虚伪友证损害；五、损害助伴；六、显说过失损害；七、引发放逸损害；八、引发怖畏损害。与此相违，依十善业道建立八利益门，应知。
云何菩萨此世他世乐戒？当知此戒略有九种：谓诸菩萨为诸有情，于应遮处而正遮止；于应开处而正开许；是诸有情，应摄受者正摄受之；应调伏者正调伏之；菩萨于中身语二业常清净转。是则名为四种净戒。复有所余施、忍、精进、静虑、般若波罗密多俱行净戒，则为五种。总说名为九种净戒。如是菩萨所有净戒，能令自他现法后法皆得安乐。是故说名菩萨此世他世乐戒。
分别言之四种五种，合为九种。四种戒者：一、若诸有情趣入苦因，应遮止处正遮止之；二、若诸有情不趣乐因，应开许处正开许之，令修彼因；三、若诸有情于开遮处能正趣入，应摄受者正摄受之；四、若诸有情于开遮处不正趣入，应调伏者正调伏之。自于此四，身语二业常清净转。言五种者：谓除尸罗，所余五种波罗密多俱行净戒，如是菩萨所有净戒，能令自他现法后法皆得安乐，故名此世他世乐戒。五种俱行净戒者：如最胜子等释云：由布施度，于未来世受用广大；忍度能为自他此世他世乐因，于未来世眷属具足；由精进度，此世不杂众不善法，于未来世有大勇悍；由静虑度，此世乐住，于未来世生清净天；由般若度，于此世中具足聪慧，于未来世胜进般若。
云何菩萨清净戒？当知此戒略有十种：一者、初善受戒。唯为沙门三菩提故，非为命故。二者、不太沉戒，于违犯时，远离微薄生悔愧故；及不太举戒，远离非处生悔愧故。三者、离懈怠戒。于睡眠乐倚乐卧乐不耽着故，昼夜勤修诸善品故。四者、离诸放逸所摄受戒。修习如前所说五支不放逸故。五者、正愿戒。远离利养恭敬贪故，不愿生天而自要期修梵行故。六者、轨则具足所摄受戒。于诸威仪所作众事，善品加行妙善圆满，如法身语正现行故。七者、净命具足所摄受戒。离矫诈等一切邪命过失法故。八者、离二边戒。远离受用欲乐自苦二边法故。九者、永出离戒。远离一切外道见故。十者、于先所受无损失戒。于先所受菩萨净戒无缺减故，无破坏故。如是十种，是名菩萨清净戒。
初善受戒者：为求道位沙门性故，求究竟位圆满菩提故，而受净戒；非为逃脱王等逼迫，非为活命而乃受故。不太沉戒者：于有制立诸学处中，有所违犯，微薄悔愧。此微薄悔，即是太沉，能远离之而大悔愧。如声闻地云：云何名为太极沉下：谓如有一，性无羞耻，恶作羸劣，为性慢缓，于诸学处所作慢缓，如是名为太极沈戒。故知远离微薄悔愧，是谓应有极大悔愧。有谓乃至微薄悔愧亦复无有，由其无有可悔愧故，名不太沉。当知此是极颠倒说。不太举戒者：于佛如来未制立处，非悔愧处而亦悔愧有所违越，是名太举，故当远离。离懈怠戒者：于睡眠乐、倚乐、卧乐，悉不耽着，昼日及夜勤修善品。离诸放逸所摄受戒者：依止如前所说五支不放逸故。正愿戒者；不为贪着利养恭敬，非愿生天，而乃要期安住梵行。轨则具足所摄受戒者：于行住等所有威仪，披法衣等所作众事，修诵持等善品加行，不越世间及毗奈耶，身语现行妙善圆满。净命具足所摄受戒者：离矫诈等五邪命法一切过失。离二边戒者：从他求取或法非法衣服饮食诸卧具等，爱玩受用，不观过患，是名受用欲乐之边；若卧荆棘灰坌等中，或三事火，或三升水，自取煎迫受极苦楚，随逐加行令自疲苦，名自苦边。如是二边悉应远离。永出离戒者：毕竟远离诸外道见。于先所受无损失戒者：不令一切一切无惭，不顾学处，违制立处而有缺减，不令现行根本重罪而有破坏。如是广说有十一种，若略摄说，成十种戒。云何略摄？最胜子云：若能如实，于诸制立而正修学，便能清净，即能对治此二过失。谓于不勤加行学处太沉过失，随未制立学处而转太举过失，二种对治总摄为一。显合不太沉戒不太举戒二戒为一。德光云：于意乐中有二过失：一、最初受时恶受尸罗；二、正防护时太沉太举。亦合彼二以为一戒。萨穆札疏云：最后一种，于先所受无损失戒者，当是总结前十而说。上来诸说皆不应理。本论论师无著菩萨，于声闻地说十清净相违逆品十过患时，有云：放逸懈怠所摄。是摄放逸懈怠二者为一，故不放逸与不懈怠二者亦应合而为一。当知即是此论密意。谓如声闻地云：云何十种亏损因缘？一者、最初恶受尸罗；二者、太极沉下；三者、太极浮散；四者、放逸懈怠所摄；五者、发起邪愿；六者、轨则亏损所摄；七者、净命亏损所摄；八者、堕在二边；九者、不能出离；十者、所受失坏。故若远离如是十种亏损因缘，即名圆满，亦即名为十清净戒。
梵本正文，唯说摄为十清净戒，未细分别。译师为求极显了故冠以数字。古德亦复有疑难者，如伦记云：基云：十相如地持，此中第二彼开为二，太沉为一，太举为一。摄此第六轨则第七净命为一，其实轨则净命义别不可为一，太沉太举义等不可为二，彼之谬也。此第二中太举戒，言非处者：谓持戒太过，遂持非处可持之处，名处过。此可持不可持处为非处。若太举过此至非处可生悔愧也。测云：如下七十五卷决择云：复次，前戒品中已说十种尸罗清净，当知初一是意乐清净，余九是加行清净。于加行中复有五种：一、无间断缺加行；二、遍修加行；三、通向加行；四、助伴加行；五、守护加行。第二第三为初加行，第四为第二加行，第五为第三加行，第六第七第八第九为第四加行，第十为第五加行。其第二第三明无间加行中，前一明离沈举以明无间加行，后一离懈怠等明无间加行。言太沉等者，明离小犯生于悔愧，妨利他行；太举等者，于非戒处作悔愧，如外道鸡猪戒等。言如前所说五支不放逸者：指前戒品初持，谓三际俱行及先时所作俱时随行不放逸行。后摄事分亦明之。若依旧论第六第七合之为一，今开为二，第二第三合为第二。准决择无间缺加行，及助伴加行，得知旧论开合者错也。此亦未了本论所说十种亏损，即是与此十种清净为相违品。今引其文以资对照，令善明了十清净相。如本论二十二卷声闻地出离地品云：
一、云何名为最初恶受尸罗律仪？谓如有一，王所逼迫而求出家，或为狂贼之所逼迫，或为债主所逼迫，或为怖畏之所逼迫，或不活畏之所逼迫而求出家。不为沙门性，不为婆罗门性，不为自调伏，不为自寂静，不为自涅槃而求出家。如是名为最初恶受尸罗律仪。
二、云何名为太极沉下？谓如有一，性无羞耻，恶作羸劣，为性慢缓，于诸学处所作慢缓。如是名为太极沉下。
三、云何名为太极浮散？谓如有一，坚执恶取非处恶作，于不应作诸恶作中浪作恶作，非处于他起轻懱心，或恼害心，于其非处强生晓悟。如是名为太极浮散。
四、云何放逸懈怠所摄？谓如有一，由过去世毁犯所犯，于此毁犯由失念故，一类不能如法还净。如由过去、由未来世由现在世当知亦尔。谓毁犯所犯，于此毁犯由失念故，一类不能如法还净。又非先时于所毁犯发起猛利无犯乐欲，谓我定当如如所行，如如所住，如是如是行于所行，如是如是住于所住，于所毁犯终不毁犯。由是因缘，随所行住，如是如是毁犯所犯。由此成就前际俱行，后际俱行，中际俱行，先时所作，及俱随行所有放逸。又自执取睡眠为乐，偃卧为乐，胁卧为乐，性不翘勤为性懒惰，不具起发。于诸有智同梵行者，不能时时觐问供事。是名放逸懈怠所摄。
五、云何名谓发起邪愿？谓如有一，依止邪愿修行梵行，言我所有若戒、若禁、若常精勤、若修梵行，当得生天或余天处。或复爱乐利养恭敬而修梵行。谓因此故，从他希求利养恭敬，即于如是利养恭敬深生染着。如是名为发起邪愿。
六、云何轨则亏损所摄？谓如有一，于威仪路，或所作事，或诸善品加行处所，所有轨则，不顺世间违越世间，不顺毗奈耶违越毗奈耶。准前广说。是名轨则亏损所摄。
又彼品所说轨则圆满，即是本戒轨则具足所摄受戒。如彼品云：云何名为轨则圆满？谓如有一，或于威仪路，或于所作事，或于善品加行处所成就轨则。随顺世间不越世间，随顺毗奈耶不越毗奈耶。云何名为于威仪路成就轨则，随顺世间不越世间，随顺毗奈耶不越毗奈耶？谓如有一，于所应行，于如所行，即于此中如是而行。由是行故，不为世间之所讥毁，不为贤良正至善士诸同法者，诸持律者，诸学律者之所呵责。如于所行，于其所住所坐所卧，当知亦尔。如是名为于威仪路成就轨则，随顺世间不越世间，随顺毗奈耶不越毗奈耶。云何名谓于所作事成就轨则，随顺世间不越世间，随顺毗奈耶不越毗奈耶？谓如有一，于其所作，若衣服事，若便利事，若用水事，若杨枝事，若入聚落行乞食事，若受用事，若荡钵事，若安置事，若洗足事，若为敷设卧具等事。即此略说衣事钵事。复有所余如是等类诸所应作，名所作事。如其所应，于所应作，于如所作，即于此中如是而作，由是作故，不为世间之所讥毁，不为贤良正至善士诸同法者，诸持律者，诸学律者之所呵责。如是名为于所作事成就轨则，随顺世间不越世间，随顺毗奈耶不越毗奈耶。云何名为于诸善品加行处所成就轨则，随顺世间不越世间，随顺毗奈耶不越毗奈耶？谓于种种善品加行，若于正法，受持读诵；若于尊长，修和敬业参觐承事；若于病者，起慈悲心殷重供侍；若于如法宣白加行，住慈悲心展转与欲；若于正法，请问听受翘勤无情；于诸有智同梵行者，尽其身力而修敬事；于他善品，常勤赞励；常乐为他宣说正法；入于静室结加趺坐系念思惟。如是等类，诸余无量所修善法，皆说名为善品加行。彼于如是随所宣说善品加行，如其所应，于所应作，于如所作，即于此中如是而作。由是作故，不为世间之所讥毁，不为贤良正至善士诸同法者，诸持律者，诸学律者之所呵责。如是名为于诸善品加行处所，成就轨则，随顺世间不越世间，随顺毗奈耶不越毗奈耶。若于如是所说行相轨则差别悉皆具足，应知说名轨则圆满。
七、云何净命亏损所摄？谓如有一，为性大欲，不知喜足、难养、难满，常以非法追求衣服、饮食、卧具、病缘医药、及诸资具，不以正法。又为贪求种种衣服、饮食、卧具、病缘医药、资具因缘，方便显己有胜功德，矫诈构集非常威仪，为诳他故，恒常诈现诸根无掉，诸根无动，诸根寂静。由是令他谓其有德，当有所施，当有所作。所谓承事供给衣服、饮食、卧具、病缘医药、及诸资具。又多凶悖，张口矫傲，修饰其名，执恃种姓，或求多闻，或任持法。为利养故，亦复为他宣说正法，或佛所说，或弟子说；或自宣说己实有德，或少增益；或于他前方便现相。为求衣服，或求随一沙门资具，或为求多，或求精妙，虽无匮乏，而现被服故弊衣裳。为令净信长者居士婆罗门等，知其衣服有所匮乏，殷重承事，给施众多上妙衣服。如为衣服，为余随一沙门资生众具亦尔。或于净信长者居士婆罗门所，如其所欲不得称遂，或彼财物有所阙乏求不得时，即便强逼研磨粗语而苦求索。或彼财物无所阙乏，得下劣时，便对施主现前毁弃所得财物。如是告言：咄哉男子，某善男子，某善女人，方汝族姓及以财宝极为下劣，又极贫匮，而能惠施如是如是多妙悦意资产众具。汝望于彼，族姓尊贵，财宝丰饶，何为但施如是少劣非悦意物？彼由如是或依矫诈，或邪妄语，或假现相，或苦研逼，或利求利，种种状相。而从他所，非法希求所有衣服、饮食、卧具、病缘医药、诸资生具，非以正法而有所求。由非法故，说名邪命。如是名为尸罗净名亏损所摄。
八、云何名为堕在二边？谓如有一，耽着受用极乐行边，从他所得或法非法所有衣服、饮食、卧具、病缘医药及诸资具，爱玩受用，不观过患，不知出离，是名一边。复有一类，好求受用自苦行边，以无量门而自煎迫，受极苦楚。谓依棘刺，或依灰坌，或依木杵，或依木板，或狐蹲住，或狐蹲坐修断瑜伽，或复事火，谓乃至三承事于火，或复升水，谓乃至三升上其水，或一足住随日而转，或复所余如是等类修自苦行，是第二边。如是名为堕在二边。
九、云何名为不能出离？谓如有一，或戒或禁由见执取。谓我因此若戒若禁当得清净解脱出离。一切外道所有禁戒，虽善防护虽善清净，如其清净不名出离。如是名为不能出离。
十、云何名为所受失坏？谓如有一，都无羞耻，不顾沙门，毁犯净戒，习诸恶法，内怀腐败，外现贞实，犹如净水所生蜗牛，螺音狗行，实非沙门自称沙门，实非梵行自称梵行。如是名为所受失坏。
四、释戒胜利有二：一、究竟胜利；二、现前胜利。
如是菩萨大尸罗藏，能起当来大菩提果。谓依此故，菩萨净戒波罗密多得圆满已，现证无上正等菩提。
如是菩萨大尸罗藏，善能生起大菩提果。谓依此故，毕竟圆满戒波罗密多，现证无上正等菩提。言大藏者：谓是广大福德资粮，亦名广博无量圆满尸罗。
乃至未证无上菩提，依此无量菩萨戒藏正勤修习，常能获得五种胜利：一者、常为十方诸佛护念；二者、将舍命时，住大欢喜；三者、身坏以后，在在所生，常与净戒若等若增诸菩萨众为其同分，为同法侣，为善知识；四者、成就无量大功德藏，能满净戒波罗密多；五者、现法后法，常得成就自性净戒，戒成其性。
乃至未证菩提位中，亦能获得五种胜利：一者、如前所说，常为诸佛之所护念；二者、将舍命时住胜欢喜；三者、身坏以后，随所生处，常有与自同等净戒或复增上诸菩萨众而为同分，为同法侣，为善知识；四者、于现法中，成就能满戒波罗密多无量福藏；五者、于后法中，常得自然出生净戒，戒成其性。此中第二胜利，如最胜子等释云：由能作意后世遭遇诸佛菩萨，故可超脱舍命怖畏，得胜欢喜。萨穆札云：由二因缘住胜欢喜：一如顷所说；二谓已具足无量善根，无恶趣畏。五种胜利如其次第，如德光疏谓是五果；即增上果、离系果、异熟果、士用果、等流果。此中释为离系果者：谓由损伏一切恶行，及由正愿能离忧恼。寂天意谓初一胜利，是通现后二世所获胜利。谓彼乃至住律仪中，恒为诸佛菩萨护念如子如弟，令彼善法增长无缺。二四两种，专说现法胜利，谓舍命时无恶趣怖，睹见往生胜妙乐趣而大欢喜；未舍命前，亦能刹那刹那增长无量资粮。如趣入菩萨行论云：从始欲度脱，无量有情界，正受此心已，睡眠或放逸，而彼福德力，相续不减退，增长等虚空。三五两种，是说余生胜利。谓于当来，为善知识之所任持，在在所生不失律仪。云何因缘在在所生不失律仪？如摩诃迦叶经云：由能修学断四黑法等，为不忘失菩提心因。四黑法者：一、谓若欺诳亲教轨范尊长，诸应供处。二、谓以引起悔愧意乐，令他有情于其非所应悔愧处，而生悔愧。三、谤说正趣大乘有情、恶称、恶名、恶誉、恶声。四、于有情所，现行谄诳。又三摩地大教王经云：如人数思察，由住彼分别。如是心流注。谓若数数相续作意，自此以后，能令内心如实流注。诸有智者，睹见如是无上胜利，应于受持菩萨律仪发勤精进。
如是如上所说一切自性戒等九种尸罗，当知三种净戒所摄，谓律仪戒、摄善法戒、饶益有情戒。
如是如上所说一切自性戒等九种尸罗，当知皆由律仪戒等三戒所摄。最胜子萨穆札并云：如是九种，一一尸罗，皆由三种净戒所摄。
如是三种菩萨净戒，以要言之，能为菩萨三所作事。谓律仪戒能安住其心，摄善法戒能成熟自佛法；饶益有情戒能成熟有情。如是总摄一切菩萨所应作事，所谓欲令现法乐住安住其心，身心无倦，成熟佛法，成熟有情。如是菩萨，唯有尔所菩萨净戒，唯有尔所净戒胜利，唯有尔所净戒所作。除此无有若过若增。过去菩萨求大菩提已于中学，未来菩萨求大菩提当于中学，普于十方无边无际诸世界中，现在菩萨求大菩提今于中学。
云何净戒定为三种？答：菩萨所作，以要言之唯有三事。一、令现法中无杂染乐安住其心；二、依止住心，能令成熟自内佛法；三、能令成熟有情相续。如是三事，要由律仪戒、摄善法戒、饶益有情戒，三种净戒而得成办。以是义故，不由勤修止息恶行之律仪戒，堪能役心善法所缘住善所缘，即便迷失后二所依。如前引摄决择分所云：于律仪戒，应先爱护。又本论说此律仪戒，即是七众别解脱戒，故诸菩萨，于先所受圣教根本别解脱戒，当勤精进。龙猛菩萨，亦于此戒精恳教示。如宝鬘论云：复次出家者，初当敬所学，别解脱调伏，多闻勤决择。是于此义，二大法辙同一密意。又于所余二种净戒，先应勤修重于成熟自内佛法摄善法戒，以契经说，自未成熟能成熟他，无有是处故。唯有尔所菩萨净戒，谓有九种，或有三种。唯有尔所净戒胜利，谓有六种。唯有尔所净戒所作，谓有三事：一者、现法乐住安住其心；二者、身心无倦成熟佛法；三者、成熟有情。除此自性胜利所作三者而外，更无过胜，更无增上。谓无不于此中摄故。过去菩萨求大菩提已于中学，未来菩萨求大菩提当于中学，现在菩萨求大菩提今于中学。是谓三世一切菩萨定如是学，非谓一类菩萨应于中学，或有一类得学所余。此名一切如理修学佛道菩萨纯一趣道，应于此道灭除异觉。
此为修学戒度方便，是诸菩萨，亦应了知修学余五波罗密多及四摄事一切方便，至心修学。虽契经说，修学戒时，不能修学所余学处不名有犯。然一切种，不应弃舍其所誓荷修学众余学处重担。