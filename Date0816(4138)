山門教卷，自唐季多流外國，或尚存目錄，而莫見其文，學者思之，渺隔滄海。方等三昧行法者，皇宋咸平六祀，日本僧寂照等齎至。雖東國重來，若西乾新譯，載披載沃，適奉醍醐。竊念方等至尊，禁法嚴密，茍不克由圣范，事出師心，豈唯招無益之訶，抑亦負余殃之責。南岳師躬行七載，理洞其微，位凈六根，言符先佛。大師咨詢有在，況發總持，垂此典謨，足可繩準。
今時或壇場延袤，形像巍峨，行法則半任臆裁，律范則全由心匠。縱謂七眾階節，寧逾上首之科；雖曰像多無妙，要符表法之便。將恐未除故業，更貽新戚，染衣增垢，良用悲夫。
然此行法六篇，後二不載者，修行備百錄、止觀，受戒具出本經，存篇目者，令知法有始終也。