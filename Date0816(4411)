此中有沙门，乐闻能听，善能忆持，能悟能观，及具简弃，来诣师所，于如来教中，作如是问：薄伽梵！差别十二支，能仁说缘生，彼于何所摄？今欲乐闻。
知彼问其真义，师即呼曰：汝于烦恼业苦，三中俱摄尽，作此分明典切之语。此中十及二，故曰十二。支即差别，故言差别。如车支分，故说为支。能寂身口，故名能仁。言能仁说者，宣畅解释，说之异名。彼非自性、决定、士夫、相假、自在、时、自然、随欲、化主、偶遇等所生，此是因缘所生。此差别十二支法，于烦恼业苦，递互相依，犹如束芦。于彼三中，并皆摄尽。言尽者，即是无余义也。
问曰：何者烦恼？何者是业？何者是苦？此差别之法，当于何摄？
答曰：初八九烦恼。差别十二支法，初是无明，第八是爱，第九是取，此三是烦恼所摄。何者是业？二及十是业。二是行，十是有，此二法是业所摄。余七皆是苦。恼烦、业支所摄之余七种是苦所摄，应知所谓识、名色、六入、触、受、生、老死。言皆者，是总摄之辞，即摄爱别离、怨憎会、求不得苦。是故此十二支法，于业、烦恼、苦中，并皆尽摄。言唯者，是其遮义，经中所说之法，此中摄尽，更无有余。
问曰：此义已知。彼烦恼业苦，云何相生？请为解说。答曰：从三生于二，从三烦恼生于二业。从二生于七，谓上所说苦法。七复生于三，所谓诸烦恼，复从三烦恼，生于二业。此有轮数转，言有者，有其三种，所谓欲、色、无色。于中不息，而作流轮，彼诸异生世间，而自流浪。言此者，显不定义，非如轮转，次第生于诸有，此即不定。
问曰：何者是身之自在众生耶？彼之作用，其事云何？答曰：诸趣唯因果，唯除假名。此中无众生，此是真实义，非假立有，假立之境，不成实物。
问曰：若如是者，谁从此世至于他世？答曰：无有极微等法，从于此世，移至他世。虽然唯从于空法，还生于空法。从无我、我所、烦恼、业五种空因，还生空、无我、我所七种苦果之法，彼则无我、我所，彼此互无我、我所。虽然从自性无我之法，还生自性无我之法，应如是知，作如是说。
此中问曰：从自性无我之法，还生自性无我法者，有何譬喻？此中答曰：诵灯镜及印，火精种梅声。已如是等喻及假立成自性无我及成就彼，此世应知。譬如师所诵者，若转至弟子，师后更无言说，是故不至。彼弟子诵者，亦不从余得，成无因过故。如师所诵临终心识，亦复如是。成常过故，不至他世。彼世亦不从余得，成无因过故。如师所诵，与弟子诵者，即彼异彼，不易施设。依彼临终心识，生分心识。得生者，亦复如是。即彼异彼，不易施设。如是从灯生灯，依于面像，镜中现其影像，从印成文，从精出火，从种生芽，从梅生涎，从声出响。即彼异彼，不易施设。如是，诸蕴相续结，不移智应察。言蕴者，即色、受、想、行、识蕴也。言相续结者，灭已从彼因所生，余者是也。无有极微等法，从于此世，移至他世，是故流转从于虚妄分别习气而生。后言应者，即是逆观义，当知反彼，应观诸法无常，苦空无我者，则不愚诸事；若不愚者，则无有贪；若无有贪，瞋则不生；若无有瞋，则无有业；若无有业，则无有取；若无有取，则不造后有；若无后有，而即不生；若不生者，即于身心而苦不生。如是，不集五种因故，即于余处，而果不生。此是解脱，是故断除断、常等诸恶见也。此中有二颂：于甚微细事，若有见断者，彼不善因缘，未见缘生义。此中无可遣，亦无少安立，于真以观真，见真而解脱。
录文完。