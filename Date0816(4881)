結制陞座，問答畢，師云：放下布袋，快活無匹，閑看猢猻偷吃生鐵，阿呵呵！的的的！問甚生前面目？誰論梨花笑日？齋堂有粥有飯，禪和要吃便吃。吃即不無，飽後作麼生？夜行莫踏白。下座。
解制陞座，問：正法眼藏即不問，今朝解制句如何？
師云：穿山鼻孔破。僧禮拜。
師大笑云：雖然和盤托出，卻是大段不同，瑯琊禪師道：本來無一物，厭殺天下人。直饒便分明，坐在糞坑。作麼生是透脫一路？妙音觀世音，梵音海潮音。眾兄弟！朝看東南，暮看西北，近世雙笛從羌，侊飯不及壺食。下座。
報恩元旦秉拂，僧問：古德道清光照眼尚迷家，明白轉身猶墮位且止，請問報恩意作麼生？
師云：數點梅花報曉春。
進云：恁麼則月明簾外家風古，寶鏡堂前瑞氣新。
師云：且站過。
問：靈山記莂則不問，今朝分座事如何？
師云：孤鴻嚦嚦。
進云：龍象云臻，乞慈再示。
師云：野鶴穿云。
進云：點開碧眼，水到渠成，畢竟恩歸何地？
師云：不許物外安身。
進云：恁麼則水接長天遠，春光徧界新。
師云：巡照去問，物有新舊，柱杖子還有新舊也無？
師云：老鴉亂叫。
進云：今古頓超圓智體，何山松柏不青青？
師云：截斷葛藤。
進云：謝師答話。
師云：今日且放過。
問：幾點梅花送春來，那來？
師云：人笑你。
進云：數聲爆竹催臘去，那去？
師云：羞也不識。
進云：去來且止，卉木咸新又作麼生？
師云：轉見轉見。
進云：一天佳氣，萬象騰輝。
師云：望烟尋食地。
一僧出呈數珠云：這個依舊一百八，請師點出新鮮句。
師云：光寒星斗少。
進云：不會。
師云：切忌五更初。
又進云：不會。師便打。
進云：從今更不疑。
師云：錯認焇皮家。
問：舉足動步則不問，新年接新令句作麼生？
師云：貴貨易土。僧禮拜。
師云：今日行森承老人命，為眾敷揚，適才一問一答，只恐錯會。數點梅花報曉春，一聲爆竹催殘臘。不許物外安身，誰論老鴉亂叫？嗟嗟多少人，望烟尋食地，錯認焇皮家，呵呵光寒星斗少，切忌五更初。咄！孤鴻嚦嚦，野鶴穿云，新年新令，貴貨易土。眾兄弟！六橋近日水仙花，十字街頭鐵拐李。卓柱杖云：珍重！
上堂，問答畢，師乃云：行腳須具眼，參禪要識句，大眾識得句也未？適才答僧云：是柱不見柱。咦！非柱亦不見柱。既然是非都去了，因甚又說是非薦取？汝等諸人作麼生薦？莫是云日能催曉，風光不惜年麼？莫錯會好。幸逢征客盡，歸在落花前，切忌顢頇儱侗去。所以古德云：至道無難，唯嫌揀擇。桃花紅，李花白，誰道融融只一色？諸禪德！瞥不瞥？一夜東風，吹散枝頭殘雪。會麼？老祖殿前，梵王宮闕。雙峰燈放，九天風月。燕子語，黃鶯鳴，誰道關關只一聲？不透祖師關棙子，空認山河作眼睛。咄！冷的冷，熱的熱，粥鍋西邊底，莓苔裹石碣。良久，喝一喝，云：歇，如今是什麼時節？師大笑曳杖下座。
兩序請陞座，師豎拂云：一群子上來，一群子下去，殘夢五更鐘，落花三月雨。合掌低頭換步時，進前退後翻身處，有利有害，人無遠慮，歸到故鄉還似客。布谷催耕鳴別樹，叉手句，可惜許，一切數句非數句。打一拂云：去。下座。
問：學人道眼不明，未審什麼碍？
師云：幾時立春？
僧云：昨日二十三。
師云：怪我作麼？
眾入室，師拈杖云：摩訶般若波羅密，明如日，黑如漆，異解多途，商量非一。卓柱杖云：急！若人信受奉行，一生參學事畢。昔日殃崛摩羅尊者持鉢至一長者家，其家婦人正值產難，子母未分，長者曰：瞿曇弟子！汝為至圣，當有何法能免產難？尊者曰：我乍入道，未知此法，待問世尊，卻來相報。及返，具事白佛，佛告殃崛：速往報言：我從賢圣法來，未曾殺生。殃崛奉佛語，疾往告之，其婦得聞，當時分娩。
師云：從古至今，拈提者極多，錯會者不少，龍溪今晚索性與你點出：天蒼蒼，野茫茫，風吹草，見牛羊。禪和子！會也未？不會，再說一遍。水溢天開堤，花落滿龍溪，鳧隨潮落去，日上綺霞低。眾作禮，師擲柱杖便起。
晚參，師云：萬法歸一，一歸何處？呵呵！學人也有趣，和尚也有趣。拂一拂，歸臥室。
晚參，師云：山門前得底句，禪堂商量去，進到方丈，不必再舉。何也？天溪不肯辜負汝。
晚參，師云：竹窗夜啟，月明霜大，高鴻入云，鼠兒穿磨。大眾行住坐臥且道是個什麼？良久，大笑云：癩頭回子騎駱駝。
重陽早參，師云：今朝九月九，胡猻上樹賽筋斗，右轉左，左轉右，好手手中呈好手。呵呵！天溪長老不唧。
早參，師云：水中鹽味，色膠青。咄！將謂明星是眼睛，通身有口向誰說？挽盡天河洗鐵丁。
室中晚參，問答畢，師乃云：阿逸多笑甚麼？蛇穿耗子窟，普化搖鈴過。嗚呼！小子腳板踏破癢瘡，近火血沾衣，傷鹽傷醋陳年貨。有人道，慈翁老，有茶請吃茶，無茶滾水好。咄！漢仙琴高騎赤鯉，羲之寫字換鵝兒。良久，云：歸堂去。
六月十九早參，師云：路上紅塵起，江中白浪飛。拈柱杖云：觀音菩薩來也，有眼者近前，無眼者退後。
一僧出，作禮畢，擬歸位，師打云：與麼不得得與麼。良久，卓柱杖云：禮拜歸位真堪笑，與麼不得得與麼，曼拏羅指地為泉，胡大頭錘破鐵山。若也知去，龍行虎步；如或懵懂，世尊陞座默然，阿難遣出比丘。左右顧云：半山廟，三天竺。遂以柱杖一齊打散。
雪夜晚參，師云：吃苦茶，說淡話，誰管佛法不佛法。馮夷剪破龍奚練，枯柳梅花處處春。咦！月下凍痕生綠井，隔窗玉片飛無影，樹枝風息轉迎寒，寒人如鳥棲未安。日短夜長誰先覺？熒熒殘燭嗚嗚角。咄！咄！黃龍三關，香嚴獨腳。
冬至早參，師云：冷地夢見一獃和尚曰：昨夜三更子癸時，楓杉隔塢問松枝，滿天飛雪來何處？寒梅低首笑嘻嘻。他又大叫云：老祖！老祖！如今是什麼時節？大眾說看。
傍僧擬答，師便打，僧復出問：生擒猛虎，活捉獰龍人來時如何？
師云：官法如爐。
進云：忽遇透網金鱗又作麼生？
師云：謹慎火燭。
進云：驅耕夫牛，奪饑人食，未是向上鉗鎚。如何是向上鉗鎚？
師叱云：揚州客。
僧擬議，師云：大眾歸堂。
小年晚參，眾集，師舉柱杖云：是我不是？眾茫然，師擲下，歸臥室。
四月八日早參，師云：從古相傳釋迦佛今日降生，不知是否？說與諸人檢點看。南康府星子縣，黃梅縣外義豐城，這便是森長老見處。良久，云：知客在否？
眾答：在。
復云：內外大眾今早都念課誦麼？
眾云：念。師便入臥室。
師見病人多逐苦境，乃示云：莫！莫！莫！病是眾生之良藥，我在俗時，一病幾死，正迷悶中，忽聞鼓吹，始知病源不從他有，遂決志出家。云：鼓角分明破毒針，驀然劄斷愛情心，死去活來真好笑，石頭土塊盡知音。語諸人，識病因，大家割舍夢中身。咄！咄！不作維摩詰，文殊何處尋？
僧問：如何是鳥道玄路？
師云：白云飛起紅葉落。
進云：文武兼濟人來時如何施設？
師云：不許飲酒食肉。
進云：邪法難扶時如何？
師云：豈有此理？
進云：如何是正法眼？
師云：早晚也？
進云：何以為之大機？
師云：米。
進云：何以為之大用？
師云：時。
進云：異類中如何行得？
師云：斗有大小，秤有輕重。
進云：疑情未息時如何？
師云：魚勞尾赤，人勞頭白。
同參問：首座親見老人，是否？
師云：是。
參云：還有奇特事也無？
師云：扣冰人少，崇福人多。
僧入室，請師決疑，師云：鬼谷老爺不在家。
僧云：豈無方便？
師云：歸去門前自打瓦。
僧問：如何是清凈法身？
師云：普請擔泥。
僧云：因甚學人不會？
師云：有直歲在。
僧云：如何是超佛越祖之談？
師云：依教奉行。
僧云：牛頭橫說豎說，不知有關棙子。如何是關棙子？
師云：止。
僧擬議，師云：去。
僧問：如何是妙唱不干舌？
師云：罕遇知音。
僧云：如何是死蛇驚出草？
師云：照顧性命。
僧云：如何是鐵鋸舞三臺？
師云：呆鴨聞雷。
僧云：如何是解針枯骨吟？
師云：切忌寐語。
僧問：終日紛紛擾擾，如何是不動尊？
師云：天晴快走。
僧擬進語，師云：換手搥胸。
僧問：四方八面來時如何？
師云：門前石馬腳撩天。
僧問：羚羊掛角時如何？
師云：引我笑。
僧問：一等是水，因甚海咸河淡？
師云：莫矢溺。
僧請益云：不假半寸繩，如何出得深井人？
師云：賴遇天溪。
進云：大似失便宜。
師云：看你顛倒。
進云：乞師方便。
師云：大圣緊那羅王菩薩。
僧問：如何是玄中玄？
師云：日長夜短。
僧問：佛心無處不慈悲，觀音大士因甚不去高麗國？
師云：謝汝饅頭湯餅。
游山歸，問僧：涂毒鼓聞者皆喪，因甚擊者不死？僧下語不契。
師示偈云：山上鴟夷又買舟，清風明月幾時休？欲知進退存亡事，只問歸來鄭化州。
僧問：昔日趙州勘破臺山婆子，畢竟在甚麼處？
師云：天開河。
進云：學人不知落處。
師云：齋堂東邊。
進云：乞師慈悲直說。
師云：趙州兩只眼，婆子一條舌，五臺山上去，舊路嶺莫歇。
僧問：如何是先照後用？
師云：臨濟來也。僧擬議，師便喝。
僧云：如何是先用後照？
師搊住云：道！道！僧茫然，師遂托開。
僧云：如何是照用同時？
師掌云：非驢所堪。
僧云：如何是照用不同時？
師云：不知痛癢漢。僧喝。
師云：再喝看。僧又喝，師便打。
僧問：如何是無相涅盤？
師云：五里亭，十里舖。
僧云：因甚學人不會？
師云：驢前馬後。
僧問：如何是云門顧監咦？
師展手云：那。
僧擬議，師云：了。
僧再問，師云：去。
僧問：劈面來時如何？師隨聲便掌。
僧問：如何是大雄山底佛法？
師云：白額當途坐。
僧云：還有方便也無？
師云：闍黎莫夜行。
僧問：如何是西來祖意？
師云：南人瘦，北人肥。
僧問：諸佛出身處且置，如何是和尚安身立命處？
師云：你卻跳得好。
僧喝，師云：為什麼？僧擬議，師打退。
僧問：因甚不點路燈？
師云：一任瞎闖。
僧問：入門便喝便打，意作麼生？
師云：祖師在你背後。
僧問：不慕千圣，不重己靈時如何？
師云：你五戒也不持。
僧云：古人到者為甚不肯住？
師劃一劃，僧喝，師云：好喝。僧擬議，師便打。
僧問：金鎖斷後時作麼生？
師云：腦門著地。
僧問：堆堆坐禪，圖個什麼？
師掩鼻云：出去。僧茫然。
師云：走來。僧近前。
師云：三黃丸好。
僧問：從上宗乘，如何接續？
師云：日東上，月西下。
僧云：與麼則人人有分也。
師云：知章騎馬似乘船。
同參問：如何是首座家風？
師云：沒籬沒壁。
參云：忽遇賊來時作麼生？
師云：憑你摸索。
僧問：畢竟如何是佛？
師云：撞不破便燒。
僧問：如何是梵音相？
師云：鋪堂不細行。
僧問：箭鋒相拄時如何？
師云：過者邊立。
僧喝，師便笑；僧擬議，師云：大好箭鋒相拄。
僧問：作麼生轉得自己歸山河大地去？
師云：昨夜好秋雨。
僧問：如何是和尚為人處？
師云：獃子！獃子！
進云：不落古今句作麼生道？
師云：官久必富。
進云：七佛未出世時，向甚處行履？
師云：疑人莫用。
僧入室請益：心經云揭諦揭諦，意旨如何？
師云：孔子產山東，文才今古通，大夫天下有，白屋出三公。
僧云：學人不知落處。
師云：自衛返魯。
僧問：一人發真歸元，十方虛空悉皆消殞。為什麼方丈後泥挑不盡？
師云：鬼吃餿饅頭。
僧問：既是報恩人，因甚不識金車山？
師云：看你打之遶。
僧喝，師云：有甚了期？
僧擬議，師云：還怪得我麼？便打。
僧問：山河大地還有過也無？
師云：缺嘴打鑼。
僧問：乍起乍滅時如何？
師云：不是鬼燈，便是螢火。
僧問：如何是觀音三昧？
師云：夜來孩子哭。
僧云：如何是文殊三昧？
師云：日踢繡球。
僧云：如何是普賢三昧？
師云：包公廟失毡包。
僧云：心佛俱忘時如何？
師云：誰與麼道？僧擬議，師喝出。
僧問：浩浩塵中，如何辨主？
師云：飯沙多。
僧云：謝師指示。
師云：莫亂嚼。
僧問：無夢無想時，主人公在什麼處？
師云：大眾笑你。
師問僧：仙鄉那？
僧答：合浦縣。
師云：明珠拈出看。僧無對。
師云：想是新戒。
師問座主：金剛且止，喚什麼作經？
主擬議，師便笑，主問：如何是經？
師召云：法師！主應諾。
師云：好個座主。
主指茶鍾云：者有趙州也無？
師云：匙挑不上。
師問：一切葛藤，敲門瓦子，如今門開也，瓦子在什麼處？僧茫然。
師云：可惜七間僧堂。
僧問：一字不著畫，是什麼字？
師云：鼻大心無毒。
僧問：未生之前即不問，如何是趙州勘破婆子處？
師云：飯飽弄筯。
進云：某甲即不然。
師云：要屙那邊去。僧無語。
師云：急歸堂。
僧問：如何是有柱杖子與柱杖子？
師云：伶俐好。
僧云：如何是無柱杖子奪柱杖子？
師云：懵懂漢。
僧問：目前蕩盡時如何？
師云：更夢見什麼？僧作禮。
師問：汝名什麼？
僧云：南山。
師云：南山起云，為甚北山下雨？僧無對。
師云：春無三日晴。
僧問：百尺竿頭進步時如何？
師云：三月三。
僧云：學人不知落處。
師云：起席不謝坐。
僧云：從今得個安樂地。
師云：義塚淚痕多。
師問僧：抑而為之，可謂貴人多忘，擬向那邊施設？僧無對。
師問傍僧：若也監不出，落地作金聲，你道作麼生？僧擬作禮，師便打。
師游牛首時，路逢一道者，者彈指一下，問云：是何宗旨？
師云：老鼠吃鹽。
者云：如何是藏鋒句子？
師云：東西南北。
者云：如何是事藏鋒？
師云：隔岸醉人多。
者云：如何是理藏鋒？
師云：滿江野鴨子。
者云：如何是事理俱藏鋒？
師云：水船，船水。
者云：如何是事理俱不藏鋒？
師云：上底上，下底下。者便作禮。
僧問：萬法歸一即不問，畢竟一歸何處？
師云：昨日典座來，今朝柴頭去。
僧問：髑髏粉碎時如何？
師云：僧排夏臘，俗列耆年。
僧問：供養百千諸佛，不如供養一無心道人。諸佛有何過？無心道人有何德？
師云：打鼓轉船頭。
僧問：王索仙陀婆，意作麼生？
師云：聽事不真。
僧云：古人點鐵成金，乞師直捷指示。
師云：淮北鼓。
師問打稻僧：禾熟不臨場且置，作麼生耕人田不種？僧無對。
師云：賀家湖上天華寺。
僧問：不是風動，不是旛動，是什麼動？
師云：禪和走入漆桶。
僧云：和尚作麼生？
師云：茆溪號做慈翁。
僧問：樹凋葉落時如何？
師云：大好從頭起。
僧云：體露金風又作麼生？
師云：歌於斯，哭於斯。僧喝。
師云：汝命何短？僧擬議，師打退。
僧問：至道無難，唯嫌揀擇，是否？
師云：雙陸盤開大喝彩。
進云：如何是至道？
師云：不差，不差。
進云：學人今日得遇和尚。
師云：禪客昨晚在那歇？
僧問：如何是大通智勝佛？
師云：古家橋下。
進云：為什麼佛法不現前？
師云：臨平腐乾。
入室，僧問：臨濟的的意作麼生？
師云：官打現在。
進云：學人不識宗旨時如何？
師云：我是天溪主人。
進云：道眼如何得明？
師云：禮防君子。
進云：乞師方便。
師云：你問什麼？僧罔然。
師云：近前來。僧近前。
師大笑云：金風落落洗芳菲，瘦盡千峰雁始飛。南海一波長不定，西山半面莫疑非。
僧問：燕子善談實相，如何是實相？
師云：韓獹！韓獹！
僧問：撩起便行時如何？
師云：泥作頭。
僧問：如何是古佛心？
師云：橋流紅樹。
僧云：如何是物不遷？
師云：葉泛霜波。
僧問：禪客相逢只彈指，此心能有幾人知？如何是此心？
師云：闍黎鼻頭黑。
僧問：如何是道？
師云：好日多同。
僧云：如何是道中人？
師云：再過一家。
僧問：作麼生是禪？
師云：日不點燈。
僧問：牛頭未見四祖時如何？
師云：初七清明。
僧云：見後如何？
師云：念二谷雨。
僧問：上木下鐵，意旨如何？
師云：逢兇化吉。
僧擬議，師大笑；僧再問，師云：近日工夫太殺閑。
師問僧：無根樹子作麼生種？僧無對。
師云：巡山稍暇。
僧請益，舉：玄沙問光侍者：打鐵船也未？光無對。請師代。
師云：今日好風。
問：進門一句作麼生道？
師云：猢猻騎鱉背。
問：既是大雄山，因甚麼又道云覆庵？
師云：你是瓶窯來的。
僧云：是。
師云：扣冰去。
霉天連雨，師落堂云：大眾！因甚麼迷癡，許久不晴？眾無對。
師云：知之為知之，不知為不知。天上雷公叫，地下走蟛蜞。呵呵！好場熱亂。以柱杖畫云：湄。眾茫然。
師喝云：聾牛瞎驢，一齊打散！
解制，師問僧云：秋風清，秋月明，百城烟水任君行。只有一事，撞見勝熱婆羅門時，莫道在者起程。何故呢？彭。良久，云：你道老祖意在甚麼處？
師問僧：語是謗，默是誑，語默向上有事在。什麼事？呵呵！不到死牛邊，不欠死牛錢，我與麼道，你又作麼生？
僧問：如何是學人親切處？
師云：火燒烏龜。
進云：如何是本身盧舍那？
師云：受戒也未？
僧云：如何是清凈法身？
師云：鬬打相爭。
僧問：如何是大通智勝佛？
師云：東廊西廊。
僧云：為甚十劫坐道場？
師云：看你顛。
僧云：作麼生佛法不現前？
師笑云：酒鬼子。
僧云：何故不得成佛道？
師咄云：癡蟲！
師問柴頭：無根樹子斫斷也未？
頭無對，次早云：昨夜看無根樹子，聞鑼聲忽然斷去。
師指花云：因甚麼喚作海棠？頭擬議，師便掌。
僧問：清凈本然，云何忽生山河大地？
師云：你尋衣單麼？
進云：學人請問佛法。
師云：天旱棉花少。
僧呈懷州牛食禾頌，師笑云：蠻婆哈醋嘴三尺，村老聞酸面百摺，引得乞兒聳膊寒，儼然一幅吳生筆。
師垂問云：祖師西來，籬邊山菜帶泥挑，滋味新鮮好，諸增上慢者，聞必不敬信。
侍者答云：甘草甜，黃連苦。
師云：向去莫言今日事，觀音自在放毫光，誰不忍者說？
答：深山藏猛虎。
師云：風燈動夜幃，大棒打老鼠，為什麼窗敲碎玉聲偏細？
答：明月堂前風冷淡。
師云：太平時節桑麻話，不用兵符佩絳紗，錯過也。
答：云從龍，風從虎。
師云：蛟翻波作雪，鼉吼氣蒸云，金色頭陀供麥飯，還知否？
答：曲不藏直。
師云：畢陵伽呵叱河神，梅花倒影插人頭，是否？
答：樓閣善財。
師云：一鉤新月魚吞影，雙峰云外瞑，是何病？
答：碧波生水面。
師云：月上女出城，舍利弗入城，布袋和尚何故如今笑不止？
答：辰屬龍，卯屬兔。
師云：東西南北，水灑不著，潑墨飛毫莫浪題，你能構得麼？
答：雨過看長虹。
師云：禪和子！親舍每疑云外近，長安翻覺日邊遙呢？侍者答，不契，師遂遣出。
踏破草鞋，坐消白日。北海天麻，南臺烏藥。
嚼得破者，急須吐卻；吞不下者，翻成毒藥。
水至柔而能攻堅，故一其內。美哉！渢渢乎！經始綿綿，滂沱淮海，子宜自勉。
涼月侵衣紅葉鮮，杖藜幾度塔松前，寒鴉數點棲枯杪，一陣西風霜滿天。
綠犀海外分離坎，金毛崖畔甲丁庚。三四四三三四四，四三三四四三三。
西方庵上，鐵蛇鉆入金剛眼；東塢峰下，巖前石虎抱兒眠。恭惟老祖，珍重萬福，行森到此，瞻之仰之。萬年松拂日，百怪石騰溪，不一而一，不二而二。
頭髼松，鼻突兀，膝拄腮，皮裹骨，見之曰佛。咄！咄！
一蒲青草上，四面白云飛，盡日無言說，巖花落滿衣。野店風濤驚泊岸，西峰月上善財歸。
頭大頭無角，肚大肚無橐，盡道是奉化縣老官，不知說得著不著？放下布袋等個人，手把柄破木杓。惡！
是處江湖有釣蓑，相逢猶更問如何，橫吹黃鶴樓前笛，直是廬山采菊歌。
當軒竹佩因風向，遶徑梧陰帶月奢。曾識桃源仙子面，豈緣流水覓胡麻？
怒目咬齒，何苦如此？而今用師不著，有理也是無理。西天東土一般，各各自有所以。祖師！祖師！請起！請起！
本來無一物，何處惹塵埃？六祖好語話，幾人不錯會？
夕陽樓外淡烟籠，野渡舟橫草接空，望斷嶺南人不見，九江月冷水溶溶。
破額山窗紙泣風，烏聲月下遶青桐，夜寒古殿雞鳴蚤，曳杖仍登最上峰。
撲面蓬塵擬蔽天，東禪槽廠若為傳？應庵華祖三生室，耕者南田又北田。
塔上雙虹適偶期，焚香誰識獨悲思，池當夕照半添色，句與秋山兩鬬奇。
龍出無心三汲浪，鶴鳴有意九皋岐，若非吾祖何來此？雨細風斜歸去遲。
游罷荊溪過上方，笑看歸鳥磨斜陽，千盤石徑云承屐，一室松風月滿床。
既破浮生塵外夢，寧耽長夜定中香？分明塔下鐘清，多少時人嘆渺茫。
山中行，春鳥逢人自喚名，芝蘭滿谷藏深草，無限禪和努眼睛。
山中住，結夏安居云水聚，施主雖然個也無，竹石松風時共遇。
山中坐，燕去雁來歷亂過，梧桐葉落一天秋，雙峰月上僧功課。
山中臥，被絮前冬腳踢破，夜寒無數個翻身，床頭老鼠如旋磨。
詩云：無易由言，耳屬於垣，事以密成，語以泄敗。聰明深察而近於死者，好議人者也；博辨廣大而危其身者，發人之惡者也。孔子惡稱人之惡者，阮嗣宗口不論人過。亂之所生也，則言語以為階。吉人之辭寡，言以簡為貴；言簡而意盡者，至言也。少言氣完，而夢寐亦安，君子絕交，不出惡言。
少皋氏有不才子，崇飾惡言，天下之民為之窮奇。人而不仁，疾之已甚，亂也。汝唯不矜，天下莫與汝爭能。矜己能，喪厥功，齊桓公葵邱之會，微有振矜，而叛者九國。人有滿於意，而不覺形於詞色者，則其所養可知矣。
人好直言，必及於禍。言切直，則不用而身危。剛腸疾惡，不避嫌疑，謂之大失。狃於能直者，所發多敝。惡言不出於口，忿言不反於身。好盡言以招人過，國武子所以見殺於齊也。出言有時而不敢盡，保身之道也。往哲提命，猶在一堂，不次書之，以清座右。嗟乎！金人三緘，實惟我師。