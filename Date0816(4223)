大樸既散，有為遂作，名利牽乎代，巧智喪乎真，愛惡攻其性情，因緣堅其染習，內則百慮無節，外則六根競誘，天理滅而莫知，道源迷而忘返，淪溺苦海，劫盡還初。唯至人了萬物之宗，越三界之表，廓獨立而不改，遍諸有而常然，故能開導群疑，濟拔流品。
六波羅蜜經者，眾法之津梁，度門之圓極也。昔日月燈明如來為菩薩說，歷劫曠遠，真偈寂寥。文殊師利往於耆闍會中，嘗與彌勒菩薩語及斯事，成一切種智，會無量義因，唯佛能知，唯佛能說，教必有主，其在茲乎。是以釋迦如來為法而出，俟時而現，三身不異故，處代而常離；萬行無修故，隨方而自在。運慈悲之力，開護攝之門，因其六塵，示之六度，導於法分，令證法身，結習紛綸，乘理而悟，是真般若之旨也。故有慈氏善問，大音贊言，天垂寶花，云集仙蓋，甘露流液，光明燭幽，使迷方淺深皆得自然之慧，沙億眾能通般若之智。
嘗試論之，先儒有言：誠者自成，而道自導也。夫誠己於內，則不勉而中，不思而得；誠物於外，則不言而應，不為而成。其內者，證法之身；其外者，大悲之力。德產之致也密，化育之功也大。春風發吹，萬類咸滋；旭日昇晝，群陰盡釋。乾坤易簡之道，是則大同；神明幽贊之情，孰云區別？殊涂一至，其理固然。
朕虔奉丕圖，保乂蒸庶，思建皇極以昇大猷，遐想靈蹤期於叶契。而舍城妙說，久秘梵文，徒懷瀉瓶，未啟遺夾，微言不昧，將或起予，於是罽賓沙門般若受旨宣揚，光宅寺沙門利言為之翻譯。時大德則有資圣寺道液、醴泉寺超悟、慈恩寺應真、莊嚴寺圓照、光宅寺道岸、西明寺圓照、章敬寺、竹牛，各出本音，其聲微妙；箜篌、簫、笛、琴、瑟、鼓吹，如是樂器，不鼓自鳴，及余種種巧妙希奇諸神通事，悉皆變現。如是種種諸希有事，日日各異，轉加殊勝，皆是如來威神之力。
若有眾生疑佛世尊及佛功德有一異者，當作是說：佛與功德不一不異。譬如燃燈，膏炷與明不一不異，離於膏炷，無別燈明，若言燈明離膏炷者，明所及處，悉應焚爇。佛身功德亦復如是，此微妙身是佛功德無漏法身，自他受用，平等所依。然此佛身亦非是體，離是體外，無別法身，若是體者，同於外物，有四大相，故知非相，亦非無相。若非相者，同大虛空；同太虛者，性即是常，無方便過，自性清凈，無染無著，甚深無量，無有變易，難解難知，微妙寂靜，具無邊際真常功德，絕諸戲論，唯佛證知，非余所及，亦非譬喻之所校量。慈氏當知！如此身者，即是過去、未來、現在殑伽沙等諸佛世尊法身之相。
佛報身者，謂諸如來三無數劫修集無量福慧資糧所起無邊真實功德，常住不變，諸根相好，智慧光明，周遍法界，皆從出世無漏善根之所生故，不可思議，超過世智，純熟有情，為現茲相，演無盡法，廣利無邊。慈氏當知！此即如來報身圓滿。
言化身者，為彼有情，隨所應化故，現無量阿僧企耶諸化佛身。其所化身，或於地獄以現其身，度彼有情，令離眾苦，導以正法，令發勝心，便生人天，受勝快樂，於佛法中，深生信樂，得佛法分，獲圣道果。或生鬼趣，化彼有情，令離饑渴種種逼迫，化以正法，使發勝心，便生人天，受諸快樂，深入佛法，得圣道果。或化傍生，在於彼趣，或作迦嚕羅身，或作龍身，或作師子、象、馬、熊、羆、虎、豹、豺、狼、野干、狐、兔、蚖蛇、蝮蝎、魚、鼈、黿、鼉、白鶴、孔雀、鳳凰、鴛鴦、鸚鵡、舍利，種種之身，令諸有情離相殘害，慈心相向，能離種種諸怖畏事，示以正法，令深信樂，歸佛法僧，得生人天，獲諸快樂，得佛法分，證圣道果。或化有情，於余國土，或日月光所不能照，如是種種無佛法處，建立正法，令諸有情歸佛法僧，剃除須發，受佛禁戒，而作苾芻及苾芻尼，或作鄔波索迦、鄔波斯迦，建立僧坊，護持正法，安立無量無數有情，置於人天涅盤彼岸，而得果證。或生天趣，化彼有情，令離五欲，心無染著，導以正法，發菩提心，歸佛法僧，深入正法，置於涅盤解脫果證。或生人趣，現處王宮，生釋種家，以巧方便化諸有情，斷除三界煩惱憂患、生老病死，故現受生，踰城出家，菩提樹下取吉祥草，坐於道場，處金剛座，降伏魔軍，成等正覺，為化有情，轉正法輪，放大光明，周遍一切，照曜世間，自利利他，悉皆圓滿。或現寂靜，入大涅盤，是即名為佛化身也。如是種種善巧方便，無量無邊，皆是如來自在神力，此即三身，體無異相。
尒時，薄伽梵告慈氏菩薩摩訶薩言：善男子！於意云何？若有善男子善女人歸依佛者，當歸依諸佛清凈法身。若欲求於佛法身者，當作如是發大誓愿：愿我及彼一切有情當得如是功德法身。云何乃令發如是愿？為佛應身剎那遷變，化身佛者，疾入涅盤功德，法身湛然常住，以是歸依清凈法身。歸法身者，即是歸依過去、未來、現在諸佛。若我舍於眾生取涅盤者，即同受於地獄諸苦；若與有情同解脫者，雖處地獄，無異涅盤。以是因緣，令諸眾生歸佛法身，證涅盤樂，究竟如如，體無增減，如是法身，是真安樂，是故但令歸佛法身。復次，慈氏！云何名為清凈法寶？言法寶者，亦有三種。云何為三？第一法寶，所謂涅盤甘露解脫，常、樂、我、凈而為體性，能盡一切生老病死、憂悲苦惱。云何生苦？謂依父母牉合之時不凈種子，處母胎中，業力風持，時經九月，住居黑闇，無有光明，生熟藏間，污穢不凈，八萬戶蟲之所和雜，出息入息隨母而行，口不能言，眼不得視，饑渴寒熱種種諸苦逼切身心。如是諸苦，無量無邊，令諸眾生不得自在，故名生苦。雖受此苦，而有一德，一切怨家所不能見，亦不能說是非過惡。無比涅盤安樂法中，無如是苦。
云何老苦？所謂眾生從少至老，時節代謝，所有充實悉皆損減，筋力衰朽，行止戰掉，發白面皺，眼耳昏暗，牙齒疏缺，顏貌丑陋，身相傴僂，人所惡賤，所有言教，隨說廢忘，而以此身為其重擔。譬如然燈，膏油既盡，不久將滅。老亦如是，壯膏既盡，不久將死。又如蘇莫遮帽覆人面首，令諸有情見即戲弄。老蘇莫遮亦復如是，從一城邑至一城邑，一切眾生被衰老帽，見皆戲弄。以是因緣，老為大苦，除非死至，無藥能治。雖受老苦，而不厭之，祈禱神只，愿長壽。無比涅盤安樂法中，無此老苦。
云何病苦？所謂地水火風互相違害，種種諸苦來集其身，一切眾生，無問老少，皆共有之。安樂適身、勝妙五欲、金銀珍寶、家族眷屬，悉皆舍離，所有教詔，男女親戚皆不承順，一切怨家，詐來親附。如此病苦，皆不愿求，以是當知病為大苦。安樂涅盤無比法中，清凈寂然，無斯病苦。
復次，慈氏！云何死苦？所謂眾生氣絕識滅，無所覺知，一切苦中，莫過死苦。生老病苦，五趣之中有無不定，此死苦者，皆共有之。譬如貧苦，能卻榮華；如怨憎苦，能卻親愛；死苦若至，不揀老少、愚智、貴賤，一切盡卻，舍此身已，入幽闇處，衣服、臥具、一切財寶莫能用之，裸露而行，復無伴侶，貨財不免，披訴無地。咄哉！無常能作斯害，甚大鄙惡，不揀怨親，三界眾生無能免離，皆被死伐，何能救之？設轉輪王、那羅延力，皆被擒獲，當知死苦無量無邊。以是觀之，死為大苦。解脫涅盤無比法中，寂靜安樂，無茲死苦。譬如有人，瀑河漂溺，登陟高山，得免怖畏。眾生亦尒，常為一切生死瀑河之所漂溺，登涅盤山，離生死畏。亦如天雨，能除毒熱、塵穢等障，人民安樂，身意清涼，百卉滋茂，成就果實。如來法雨亦復如是，能除一切煩惱毒熱，眾生安樂，解脫清涼，滋長一切白凈善種，成就果實，令得涅盤。以是因緣，諸佛世尊舍無常身，證涅盤樂。
尒時，世尊欲重宣此義，而說偈言：
如來妙體即法身，清凈解脫同真諦，
如日與光不相離，如來功德即涅盤。
真我與佛無差別，一切有情所歸趣，
生死涅盤等無二，其性不壞無造作。
垢凈如如性不異，唯佛世尊獨能了，
眾生悉有如來藏，三寶於是現世間。
一切有情入佛智，以性清凈無別故，
佛與眾生性不異，凡夫見異圣無差。
一切眾生本清凈，三世如來同演說，
其性垢凈本無二，眾生與佛無差別。
空遍十方無分別，心性平等亦復然，
譬如一切眾生界，遍在虛空受生滅。
諸根生滅亦如是，處在無為界亦然，
譬如虛空火不燒，生死不壞無為性。
地水風輪轉相依，虛空無有所依相，
蘊處界三亦復然，住業種煩惱性。
彼業煩惱住何處？常居妄想無明源。
妄想之心何所居？在無為凈心性。
蘊處界三假施設，一切法性本無住，
業惑相持如地水，妄想轉動猶如風。
心性本凈如虛空，妄想依空無所有，
煩惱業苦從妄起，業苦還為煩惱因。
惑業循環無定居，無因無緣無所會，
無生無滅性空寂，本體光明智清凈。
自性無生無變異，煩惱無明垢所覆，
亦如瞖眼見二月，眾生二執亦復然。
煩惱猶如眾蜜蜂，其蜜即喻如來藏，
此蜜眾蜂共圍遶，智者護身能取蜜。
無相六度為方便，而能證彼法界身。
譬如五谷未除，不堪與人充美膳，
菩薩煩惱糠未遣，不能施人甘露飯。
行人遺寶落穢處，設經萬歲無損污，
天眼見寶知所在，收取洗拭隨意用。
佛見眾生性無二，為欲滌除煩惱穢，
大乘甘露而為水，滌盡塵勞佛性現。
譬如新生五谷芽，說米有無未決定。
佛性不離有無中，唯佛自證方明了。
法寶自性清凈，諸佛世尊如是說，
客塵煩惱之所覆，如云能翳日光明。
無垢法寶眾德備，常樂我凈悉圓滿。
法性清凈云何求？無分別智而能證。
譬如池水凈無垢，其中蓮花妙無染。
如月蝕已重光明，亦如皎日出云翳。
無垢功德遍莊嚴，滌除煩惱光明現。
佛告慈氏：當知第一法寶，即是摩訶般若解脫法身。復次，慈氏應知！第二法寶者，謂即戒、定、智慧諸妙功德，所謂三十七菩提分法，謂四念住、四正斷、四神足、五根、五力、七覺分、八圣道。此三十七法與前清凈法寶而為方便。云何方便？以修此法而能證彼清凈法身，當知此即第二法寶。復次，慈氏！云何名為第三法寶？所謂過去無量殑伽沙諸佛世尊所說正法，我今亦當作如是說，所謂八萬四千諸妙法蘊調伏純熟有緣眾生，而令阿難陀等諸大弟子一聞於耳，皆悉憶持。攝為五分：一、素呾纜；二、毗柰耶；三、阿毗達磨；四、般若波羅蜜多；五、陀羅尼門。此五種藏教化有情，隨所應度，而為說之。若彼有情樂處山林，常居閑寂修靜慮者，而為彼說素呾纜藏；若彼有情樂習威儀，護持正法，一味和合，令得久住，而為彼說毗奈耶藏；若彼有情樂說正法，分別性相，循環研核，究竟甚深，而為彼說阿毗達磨藏；若彼有情樂習大乘真實智慧，離於我、法執著分別，而為彼說般若波羅蜜多藏；若彼有情不能受持契經、調伏、對法、般若，或復有情造諸惡業：四重、八重、五無間罪，謗方等經、一闡提等種種重罪，使得消滅，速疾解脫，頓悟涅盤，而為彼說諸陀羅尼藏。此五法藏譬如乳、酪、生酥、熟酥及妙醍醐。契經如乳，調伏如酪，對法教者如彼生酥，大乘般若猶如熟酥，總持門者譬如醍醐。醍醐之味，乳、酪、酥中，微妙第一，能除諸病，令諸有情身心安樂。總持門者，契經等中最為第一，能除重罪，令諸眾生解脫生死，速證涅盤，安樂法身。
復次，慈氏！我滅度後，令阿難陀受持所說素呾纜藏，其鄔波離受持所說毗奈耶藏，迦多衍那受持所說阿毗達磨藏，曼殊室利菩薩受持所說大乘般若波羅蜜多，其金剛手菩薩受持所說甚深微妙諸總持門。如是教門，能除有情生死煩惱，長夜黑暗速能出離，證解脫果。譬如明燈，能除暗暝，使得見道。佛亦如是，然智慧炬，能照有情十不善闇，使見善道。設彼有情慳吝財寶，聞此法已，便能惠施一切貧窮；若有惡業眾生，聞此法已，舍惡修善；若嗔恚者，便能忍辱；懈惰有情，聞已精進；散亂眾生，聞已寂靜；愚癡有情聞是法已，便發智慧，得智慧已，悉能回心修種種善；又諸有情聞此法已，閉惡趣門，開涅盤路，猶如甘露，證解脫果，當知此即第三法寶。是三法寶，一切眾生應當歸依無為法寶，一切法中最尊最勝莫過無為。何以故？以於生死大苦海中，能為船筏，能作有情甘露良藥，又是殑伽沙等諸佛菩薩三無數劫六度萬行所證之果，如是妙法，功德圓滿，以是歸依無為法寶。若有眾生受持經者，當發是愿：愿我歸依如是法寶，歸是法已，愿令五道一切眾生亦發是愿：我今歸依，亦令有情安住於此功德法中，引至涅盤真實寶所。慈氏當知！此即名為第三法寶。
復次，慈氏！云何名為真實僧寶？言僧寶者，亦有三種：一者、第一義僧，所謂諸佛圣僧，如法而住，不可覩見，不可捉持，不可破壞，無能燒害，不可思議，一切眾生良佑福田，雖為福田，無所受取諸功德法，常不變易，如是名為第一義僧。第二、圣僧者，謂須陀洹向、須陀洹果、斯陀含向、斯陀含果、阿那含向、阿那含果、阿羅漢向、阿羅漢果、辟支佛向、辟支佛果，八大人覺、三賢十圣，如是名為第二僧寶。第三、福田僧者，所謂苾芻、苾芻尼等，受持禁戒，多聞智慧，猶天意樹能蔭眾生；又如曠野磧中渴乏須水，遇天甘雨，霈然洪澍，應時充足；又如大海，一切眾寶皆出其中。福田僧寶亦復如是，能與有情安隱快樂。又此僧寶清凈無染，能滅眾生貪嗔癡暗，如十五日夜，滿月光明，一切有情無不瞻仰，亦如摩尼寶珠，能滿有情一切善愿，如是名為第三僧寶。是三僧寶，一切有情云何歸依？應作是說：當令歸依第一義諦無為僧寶。所以者何？以是無為常住僧故。而此僧寶無漏無為，不變不異，自證之法。歸依如是無漏僧寶，能滅有情一切苦故，復愿有情當獲如是無漏功德。得此法已，演三乘法，度脫有情。我所歸依佛、法、僧寶，不為怖畏三惡道苦，亦不愿樂生於人天，誓救有情出生死苦，是則名為歸依僧寶。
復次，慈氏！若有眾生歸依三寶，應發是心：我今此身，已生人趣，得離八難，難得能得，以善方便，當習一切勝妙之法。若我違於如是上愿，不求善法，則為自欺，亦如有人乘船入海，至於寶所，空手而歸。如是歸依佛、法、僧寶，脫苦方便；若不歸依，後悔何及？既知是已，當須勉勵，精懃修習，速愿成就。善法既成，過去罪愆應當懺悔，使令除滅。復作是說：我從無始生死已來，身、口、意業所作眾罪，無量無邊，皆從虛妄顛倒心起，而於父母、和上、師長、佛、法、僧寶尊重之境，所作諸罪，今皆懺悔。復為二事，造作諸罪，極重惡業，如妙高山。云何為二？一者、親愛；二者、怨嫌。若於生死急難之中，而彼二類怨親有情而於我身不能利益，應作如是遍觀察之，彼與我身悉歸磨滅，而我云何乃作斯罪？又於十方世界一切有情造諸善業，及學、無學、獨覺、聲聞、佛及弟子一切賢圣，我皆隨喜。
復次，於無始際生死輪轉，受五趣身，無量怨親於我未曾獲得毫氂利益之事，現在、未來亦不可得。我於無始為彼怨親所作諸罪，我愿自受，誓不擾他一切眾生。若我重患之時，求親愛人慈心瞻省，扶侍我身，摩擦沐浴，供給飲食，病瘦醫藥，種種相資。雖則如斯，而於我身病苦之中，無相代者，況於未來而能救我生死大苦，而我此身於現世中無依無怙，何況未來。我身既然，有情亦尒，自我及他，皆無恃怙，是故歸依真實三寶。何以故？以常住故，譬如有智之人於險難中求有力者以為救護。眾生亦尒，生死險難，歸依三寶以為其主，方能越渡生死大河，我若得已，亦為其主，覆護一切苦難。眾生能發如是大誓愿者，得大信心，而於佛前長跪合掌，偏露右肩，作是歸依佛、法、僧寶。譬如世間貧賤之人，一切有情見皆輕篾，策役驅使，種種呵罵凌辱，其身既被輕賤，遂求尊貴有力之人以為其主，便能免離種種欺辱。有情亦尒，或生惡趣及在人中，被諸苦逼迫其身，為求免離，歸依三寶，如是諸苦，悉得解脫。歸依三寶已，復發是愿：愿我救護一切眾生，渡生死海，到涅盤岸。如大商主導諸商人度大曠野沙磧險路，至無畏處。三寶導師亦復如是，導引有情度空曠處生死長夜，至大涅盤，得無所畏。慈氏當知！發心修行大乘行者，應作如是歸依三寶。