爾時，維摩詰謂眾菩薩言：諸仁者！云何菩薩入不二法門？各隨所樂說之。
紀此章，眾字、諸字、各字，皆表總問概括之詞。隨所樂三字，即各各精神獨到處，亦即各各所入之不二法門也。
會中有菩薩名法自在，說言：諸仁者！生、滅為二。法本不生，今則無滅，得此無生法忍，是為入不二法門。
德守菩薩曰：我、我所為二。因有我故，便有我所；若無有我，則無我所，是為入不二法門。
不眴菩薩曰：受、不受為二。若法不受，則不可得；以不可得故，無取、無舍、無作、無行，是為入不二法門。
德頂菩薩曰：垢、凈為二。見垢實性，則無凈相，順於滅相，是為入不二法門。
善宿菩薩曰：是動、是念為二。不動則無念，無念即無分別，通達此者，是為入不二法門。
普眼菩薩曰：一相、無相為二。若知一相即是無相，亦不取無相，入於平等，是為入不二法門。
妙臂菩薩曰：菩薩心、聲聞心為二。觀心相空如幻化者，無菩薩心、無聲聞心，是為入不二法門。
弗沙菩薩曰：善、不善為二。若不起善、不善，入於無相際而通達者，是為入不二法門。
師子菩薩曰：罪、福為二。若達罪性，則與福無異，以金剛慧決了此相，無縛無解者，是為入不二法門。
師子意菩薩曰：有漏、無漏為二。若得諸法等，則不起漏、不漏想，不著於相，亦不住無相，是為入不二法門。
凈解菩薩曰：有為、無為為二。若離一切數，則心如虛空，以清凈慧無所礙者，是為入不二法門。
那羅延菩薩曰：世間、出世間為二。世間性空，即是出世間，於其中不入不出，不溢不散，是為入不二法門。
善意菩薩曰：生死、涅盤為二。若見生死性，則無生死，無縛無解，不然不滅，如是解者，是為入不二法門。
現見菩薩曰：盡、不盡為二。法若究竟盡，若不盡，皆是無盡相，無盡相即是空，空則無有盡、不盡相，如是入者，是為入不二法門。
普守菩薩曰：我、無我為二。我尚不可得，非我何可得？見我實性者，不復起二，是為入不二法門。
電天菩薩曰：明、無明為二。無明實性即是明，明亦不可取，離一切數，於其中平等無二者，是為入不二法門。
喜見菩薩曰：色、色空為二。色即是空，非色滅空，色性自空；如是受、想、行、識，識、空為二。識即是空，非識滅空，識性自空，於其中而通達者，是為入不二法門。
明相菩薩曰：四種異、空種異為二。四種性即是空種性，如前際、後際空，故中際亦空，若能如是知諸種性者，是為入不二法門。
妙意菩薩曰：眼、色為二。若知眼性於色不貪、不恚、不癡，是名寂滅；如是耳聲、鼻香、舌味、身觸、意法為二。若知意性於法不貪、不恚、不癡，是名寂滅，安住其中，是為入不二法門。
無盡意菩薩曰：布施、回向一切智為二。布施性即是回向一切智性；如是持戒、忍辱、精進、禪定、智慧、回向一切智為二。智慧性即是回向一切智性，於其中入一相者，是為入不二法門。
深慧菩薩曰：是空、是無相、是無作為二。空即無相，無相即無作。若空、無相、無作，則無心、意、識，於一解脫門即是三解脫門者，是為入不二法門。
寂根菩薩曰：佛、法、眾為二。佛即是法，法即是眾，是三寶皆無為相，與虛空等，一切法亦爾，能隨此行者，是為入不二法門。
心無礙菩薩曰：身、身滅為二。身即是身滅。所以者何？見身實相者，不起見身及見滅身，身與滅身，無二無分別，於其中不驚不懼者，是為入不二法門。
上善菩薩曰：身、口、意善為二。是三業皆無作相，身無作相即口無作相，口無作相即意無作相，是三業無作相即一切法無作相，能如是隨無作慧者，是為入不二法門。
福田菩薩曰：福行、罪行、不動行為二。三行實性即是空，空則無福行、無罪行、無不動行，於此三行而不起者，是為入不二法門。
華嚴菩薩曰：從我起二為二。見我實相者，不起二法；若不住二法，則無有識；無所識者，是為入不二法門。
德藏菩薩曰：有所得相為二。若無所得，則無取舍；無取舍者，是為入不二法門。
月上菩薩曰：闇與明為二。無闇無明，則無有二。所以者何？如入滅受想定，無闇無明，一切法相亦復如是，於其中平等入者，是為入不二法門。
寶印手菩薩曰：樂涅盤、不樂世間為二。若不樂涅盤、不厭世間，則無有二。所以者何？若有縛，則有解；若本無縛，其誰求解？無縛無解，則無樂厭，是為入不二法門。
珠頂王菩薩曰：正道、邪道為二。住正道者，則不分別是邪是正，離此二者，是為入不二法門。
樂實菩薩曰：實、不實為二。實見者尚不見實，何況非實。所以者何？非肉眼所見，慧眼乃能見，而此慧眼無見無不見，是為入不二法門。
釋此文自成三十一章。一、法自在無生門：一切法起於生而不起於不生，故此端為根本法門。悟無生法性，名為法自在，乃空分別法執而見法空真如者也。凡愚分別，聞不生即執之為滅，不知滅因生有，先有生故，後乃有滅。若推觀諸法生處不可得，了見法性本未有生，生且無有，安從有滅？故不生者，非謂滅也。滅者與生相待，今曰不生，實以諸對待法皆起於生，不生則諸對待法皆本未嘗有，故入不二法也。二、德守無我門：德守者，真如守其性，不隨無明妄動起我我所見也。三、不眴不受門：眴，目動也。目者，六根之首。不眴者，六根不觸受六塵，根不接塵，則識不起，而諸法空寂矣。四、德頂實性門：頂者，最高最貴之義，故德頂即一切法實性。從實性以觀之，則生死煩惱垢之實性，即菩提、涅盤凈之實性。五、善宿不動門：宿者，本有，善者，凈觀。善宿者，本覺也。無明妄動有心念生，心念生則諸分別起，二者分別之端，此以本覺不動故不二也。六、普眼平等門：普眼者，一相無相平等遍照也。七、妙臂心空門：臂雖有二，而同為法身之妙用。猶大、小乘心相如幻，空無自性。出此數例，余可類推。
無相際，謂無善、不善相之實際。有漏，謂雜染法。無漏，謂清凈法。漏者，過失之義。有為、無為之為，是造變義。有為是無常義，故生、異、滅之三相謂之有為相。諸不遍者，必不常住，不常住者，必非其實，故無為是遍、常、真實之義。那羅延，是堅固之義，或翻金剛。四種異，空種異，指四大之種異虛空之種。謂四大是有質礙，虛空是無質礙也。了皆即心為性，但有名言都無實性，則不二矣。身滅，謂證涅盤，不受後有。隨拈一法皆成二相，即由二相以契不二，是謂入不二門。
紀法自在菩薩段中，得此無生法忍句：以三世推之，亦畢竟無生，此即是無生法性；能見此無生法性者，得無生法忍；得無生法忍者，便入不二法門也。
不眴菩薩段中，眴之一字，為目動貌。眼為六根之首，而受色塵，故有所受。受，又分境界受、自性受。
德頂菩薩段中，見垢實性二句：以實性即是佛性，故無垢凈。
善宿菩薩段中，不動則無念二句：謂動念皆由無明，倘無無明長養習氣種子，即無名言一切分別。
普眼菩薩段中，一相無二相句：謂一一相即種種相，實本無相，相相無邊。若為有相，相皆一合，故曰入於平等。
妙臂菩薩段中，觀心相空如幻化四句：謂承上一乘而說為二。菩薩、聲聞猶一身而有兩臂，不過為善巧方便之妙用，更無分際可得。
弗沙菩薩段中，入於無相際而通達者句：謂無善與不善，分別對待之實際相可得也。
師子菩薩段中，以金剛慧三句：喻具有堅利之性，解脫之能。
師子意菩薩段中，不起漏不漏想二句：一切能招未果之業法，為漏；無上正等覺及涅盤，為無漏。無此有漏、無漏二法念，及此有漏、無漏二法相也。
那羅延菩薩段中，世間性空句：謂亦如諸法體性本空。對於世間，亦本無出、入故不溢不散。不溢屬入世，不散屬出世。
善意菩薩段中，若見生死性二句：正謂無實體相，因虛妄顛倒有。其實不入生死，不入涅盤，故無縛無解。
現見菩薩段中，盡若不盡四句：世法，謂皆不緣起，名盡。今佛法，若究竟隨緣不變，不變隨緣。多謂隨緣者為無盡相，豈知不變者亦無盡相也，故曰皆是無盡相。
普守菩薩段中，我尚不可得四句：謂佛因眾生執我而說無我法，其實本無自體，當體空寂之性，即是恒沙之性，故曰見我實性，不復起二。
喜見菩薩段中，色即是空七句：見五塵皆是心相，各由見分而顯。心相，亦名自心相分。如鏡中之影相，并無自體，體即鏡之光明，均即是空。
明相菩薩段中，四種性即是空種性四句：如謂地大種性為堅，水大種性為濕，火大種性為業，風大種性為力，本不離四大而有空，亦不能離前後而有中間也。
妙意菩薩段中，眼性於色三句：謂眼性即同於色性，本無三毒，當體是空。
無盡意菩薩段中，布施回向一切智二句：謂大布施者，三輪體空。如無能布施之我，亦無所受布施之人，中間布施之物亦無，即為修波羅密多布施法，亦即是回向一切智。故曰布施性即是回向一切智性。能回向此佛智，則所修為無漏法；不回向，則所修為有漏法。凈土念佛，發愿往生外，亦注重回向者，同此義。
深慧菩薩段中，則無心意識句：謂皆不緣起，能緣取一切境界而行於思慮者，為心、意、識三者之同分義。識又專屬分別了知，意又專屬審察考慮，心又專屬結合含藏，為心、意、識三者之別分義。其實即於一切法上，求其實體，則畢竟是空，皆離於分限而為無相，更無造作可得，故言無相、無作。
寂根菩薩段中，佛即是法二句：見三寶雖有同體、事相、自性之名，兩足、離欲、眾中三尊之號。事理因緣都歸自性，自性真如，本體空寂。三寶皆為無相句：謂無能所皈依義。與虛空等句：謂周遍廣大義。
心無礙菩薩段中，見身實相者四句：謂了法性本空。但阿羅漢先滅煩惱，尚遺身縛。後滅果報，始灰身泯智。身為積聚義，四大所積聚故。生滅相續曰積，眾法和合曰聚。更如地球，為無數微塵結成，是本無有相，當體空寂之真如相故，即是身滅無可滅故。前寂根為八地菩薩，此心無礙為九地以上菩薩。能離所緣境礙，未斷能緣心礙，必至九地以上菩薩，則能所、心境皆無礙矣。
上善菩薩段中，身口意善四字：身、口、意為三業。身業有三：殺、盜、淫。口業有四：惡口、兩舌、妄言、綺語。意業亦三：貪、瞋、癡。總為十惡，反之為十善。造作不失名業。是三業無作相二句：見三業體即真如，更無一法可得。
福田菩薩段中，福行二字，指三善道業。罪行二字，指三惡道業。不動行三字，指專修四禪定者。屬於色界、無色界。三行實性是空句：見一一功德習染之相，皆為如來藏清凈法身總相之全體，重重無盡。得此實性，便為無上行。
華嚴菩薩段中，見我實相者二句：謂所有對待，皆由我執所起，無我則無分別法。則無有識句：即是無有分別。如梁武帝問對朕者誰，達摩祖師答以不識是。
月上菩薩段中，闇與明三字，各有心與境之區別。屬心之闇者，為無明。其明者，為觀照。屬境之闇者，為不見處。其明者，為見處。平等入，謂入於無明無闇耳。
寶印手菩薩段中，謂欣樂涅盤，則涅盤雖出世凈妙法，一變而為世間染污法矣。若有縛則有解四句：謂必先有煩惱生死之苦累，而後方說脫此生死之苦，煩惱之累。如三祖初參二祖時，求為解脫。二祖謂誰縛汝，三祖悟本來無縛，又將誰解是。
珠頂菩薩段中，住正道者二句：謂如來本為邪道不得已而說正道，使世無邪道，如來亦不說正道。
樂實菩薩段中，非肉眼所見四句：謂吾人肉眼平時之見，多系對境而顯。境滅時見亦隨滅，均屬法塵分別影事。尚有不見之見真如慧眼在，此真見者，非對境故，故無見不見也。例如空觀所見空相，尚非平等法性，以有所見故。如摩訶般若波羅密多照見五蘊皆空時，便為無見無不見，無對境故。
如是諸菩薩各各說已，問文殊師利：何等是菩薩入不二法門？
文殊師利曰：如我意者，於一切法無言無說，無示無識，離諸問答，是為入不二法門。
釋一法之可言說者皆二，由二契應不二，即是由言以入無言。由種種言以入無言，則種種言莫非無言無說，無示無識。諸問答皆所不能到，莫非不二，斯真不二。正以諸菩薩皆宗極文殊師利，故在文殊師利之意，二入不二為二，本無有二，莫非不二，始入不二法門。
紀此章，以言遣言也。如我意者五句：是當時文殊無有文字言語，尚遺此文字言語之相。此經文殊為了因佛性，在契應不二究竟佛心也。
於是，文殊師利問維摩詰：我等各自說已，仁者當說何等是菩薩入不二法門？時維摩詰默然無言。
文殊師利嘆曰：善哉！善哉！乃至無有文字語言，是真入不二法門。
釋諸菩薩入不二法門，悉無二言也。而各言其由以入不二，是從無言而言其言言無言也。所言既窮，維摩詰乃即於其所言之無言，契會靡間。故諸菩薩皆入二門，而維摩詰則為不二。文殊師利嘆為真入不二法門，所謂動容揚古路，不墮悄然機者也。然知文殊師利之獨嘆維摩詰，不知維摩詰之所默，即是諸菩薩之所言，與遍嘆諸菩薩無異，是猶未悟不二者也。諸菩薩從無言而言，維摩詰從言而無言，則因此經本以維摩詰為正因佛性，法會大眾為緣因佛性，文殊師利為了因佛性，故此不二法門始於凈名之問，終於凈名之默，獨以維摩詰示無言之宗極也。
紀此章，遣無可遣也。默然無言句：不著一字，顯當時凈名無有文字言語，實離文字言語之相，斯真不二。此經凈名為正因佛性，尤為殊勝難能，亦固其所。且舉前次諸品，維摩詰所說種種方便、神通、智慧、圓妙之法，皆各顯其能，各盡其妙；今一爐而冶之，皆默契於此章無言中，實顯佛說無法可說之真旨。通常三乘相共之法，有從有門入者，有從無門入者，更有從亦有亦無門入者，又有從非有非無門入者。但皆契入於無言，乃為真見法性。即進而推之大乘不共法，其宗極究竟處，亦是在契入此無言法性中耳。
說是時，於此眾中五千菩薩皆入不二法門，得無生法忍。
釋此中入不二法門，得無生法忍，是登初地。
釋五塵中，以聲為緣生最無自體，其次當以香為最微，觸為最麤。故觸遍成四大，色成三大，味成二大，香唯地大，而聲則但成空大也。言香積者，極言其積聚之精妙。蓋質之可積者，莫精微凈妙乎香者。過此以往，唯聲之空更不可積。所謂建凈佛國，當於空地，不於虛空。而香乃地之最微者，故香積佛之眾香國，為凈佛國之至。過此則為虛空，不足以建佛凈國矣。夫香者何？戒香、定香、慧香、解脫香、解脫知見香，乃至八萬四千波羅密香，無量無邊佛功德香，唯此妙香之聚，謂之佛，亦謂之佛國。
上明佛國三種因果，共有六品。皆前一品明理，次一品成事者。上品既明佛國不二因果之理，故此顯成佛國不二因果之事。
紀此品，顯不二因果之事。顯見凈佛國土，必藉香塵，過此為空，使無從顯現。五塵以香為最微相，觸為最粗相。四大本無聲，相觸而有聲，故觸塵遍含地、水、火、風四大，色塵含地、水、火三大，味塵含地、水二大，香塵唯含有地之一大。香有善香、惡香，此但言善香。如五分無漏功德香等是。故顯正報，名香積佛；顯依報，名眾香國也。
於是，舍利弗心念：日時欲至，此諸菩薩當於何食？
時維摩詰知其意而語言：佛說八解脫，仁者受行，豈雜欲食而聞法乎？若欲食者，且待須臾，當令汝得未曾有食。
釋處處舍利弗引起者，以示小乘圣智正為入大乘之方便，亦現分別法執遣之，以證法空真如性也。前者念座，座為身之所依，於依正事最為明顯。此品念食，以食攝他物為自身，轉自身為他物，資益身心，調和眾意，於依正、主伴不二之事最為明顯也。
紀此章，日時欲至句：指日午正食時也。佛制：中日分、正午時乃食，因初日分為諸天食時，後日分為諸鬼道食時，佛處於中道故。經云：時節若至，其理自彰。於此可見前中，舍利弗念座有座，此品舍利弗念食有食。亦見維摩詰所得神通，非徒顯理也。
時維摩詰即入三昧，以神通力示諸大眾，上方界分過四十二恒河沙佛土，有國名眾香，佛號香積，今現在。其國香氣，比於十方諸佛世界人天之香，最為第一。彼土無有聲聞、辟支佛名，唯有清凈大菩薩眾，佛為說法。其界一切皆以香作樓閣，經行香地，苑園皆香，其食香氣周流十方無量世界。時彼佛與諸菩薩方共坐食。有諸天子，皆號香嚴，悉發阿耨多羅三藐三菩提心，供養彼佛及諸菩薩，此諸大眾莫不目見。
釋上方，指上求佛道之法門。過四十二恒河沙佛土，表從初住至妙覺地也。香氣，指清凈功德言，謂於諸佛凡圣同居土，清凈功德最為第一也。如極樂世界猶有聲聞眾，香積佛國純一大乘，故說法尤為清凈也。其食香氣周流十方無量世界，顯自他身土融遍無礙。而咸見彼佛與菩薩方共坐食，受諸天子供養，正顯依正、主伴不二之因果也。
紀此章，示諸大眾上方界分句：眾香國為佛菩薩最上清凈功德結成者，故居上方，非同此娑婆世界，為眾生凡夫業力招感而成者，居下方也。
時維摩詰問眾菩薩：諸仁者！誰能致彼佛飯？以文殊師利威神力故，咸皆默然。
維摩詰言：仁此大眾，無乃可恥！
文殊師利曰：如佛所言，勿輕未學。
於是，維摩詰不起於座，居眾會前，化作菩薩，相好光明，威德殊勝，蔽於眾會，而告之曰：汝往上方界分，度如四十二恒河沙佛土，有國名眾香，佛號香積，與諸菩薩方共坐食。汝往到彼，如我詞曰：維摩詰稽首世尊足下，致敬無量，問訊起居，少病少惱，氣力安不？愿得世尊所食之余，當於娑婆世界施作佛事，令此樂小法者得弘大道，亦使如來名聲普聞。
時化菩薩即於會前，升於上方，舉眾皆見其去。到眾香界，禮彼佛足，又聞其言：維摩詰稽首世尊足下：致敬無量，問訊起居，少病少惱，氣力安不？愿得世尊所食之余，欲於娑婆世界施作佛事，使此樂小法者得弘大道，亦使如來名聲普聞。
釋以文殊師利威神力故，咸皆默然者，此會諸菩薩眾之同入不二法門者，未嘗不能請飯於香積，徒欲抑之揚之，以為後學激勸，故共令當陽獨出耳。然文殊師利又承神威神力者，故還述佛言勿輕未學以裁之。嘗謂此經乃緣起乎釋尊徹底之大悲心，維摩詰、文殊師利、舍利弗、迦葉等皆承佛大悲而共同宣揚者，意見乎是。
維摩詰之化作菩薩，乃從三昧力在空中變現一相好光明與眾香國菩薩同等之菩薩，乃可往彼請飯。故曰威德殊勝，蔽於眾會。空中化現之理，有二種義：一者、一切諸法，體皆空寂，空寂之體即是靈知，空寂靈知離名絕相，以愿力故或念力故，起一作意欲現何形，即有一如何之形現。雖吾人以無明妄動而起身根、器界，亦未嘗非如幻如化，徒以生於不覺，未能自主。且由先業累積，成之以漸，故昧然罔知耳。二者、如大智度論明：四大極微種子，充滿空界，無意力以為結集之中心，故無成形顯現。諸佛菩薩心等空界，隨興一念皆能作集起形體之中心，故應念能從空中現身也。樂小法者，如求現身福報，或求來生人天福報，或求速得解脫生死，此皆不宏不毅，不能任重致遠，但求小效，硜硜自喜，將欲化而大之，使共游於莽蕩無涯之不可思議解脫中，故令勝劣、凈穢相形以會得其通也。
彼諸大士見化菩薩，嘆未曾有，今此上人從何所來？娑婆世界為在何許？云何名為樂小法者？即以問佛。
佛告之曰：下方度如四十二恒河沙佛土，有世界名娑婆，佛號釋迦牟尼，今現在於五濁惡世，為樂小法眾生敷演道教。彼有菩薩，名維摩詰，住不可思議解脫，為諸菩薩說法，故遣化來，稱揚我名，并贊此土，令彼菩薩增益功德。
彼菩薩言：其人何如，乃作是化，德力無畏，神足若斯？
佛言：甚大！一切十方，皆遣化往，施作佛事，饒益眾生。
於是，香積如來以眾香缽盛滿香飯，與化菩薩。時彼九百萬菩薩俱發聲言：我欲詣娑婆世界供養釋迦牟尼佛，并欲見維摩詰等諸菩薩眾。
佛言：可往。攝汝身香，無令彼諸眾生起惑著心。又當舍汝本形，勿使彼國求菩薩者，而自鄙恥。又汝於彼，莫懷輕賤而作礙想。所以者何？十方國土皆如虛空。又諸佛為欲化諸樂小法者，不盡現其清凈土耳。
時化菩薩既受缽飯，與彼九百萬菩薩，俱承佛威神及維摩詰力，於彼世界忽然不現，須臾之間，至維摩詰舍。時維摩詰即化作九百萬師子之座，嚴好如前，諸菩薩皆坐其上。時化菩薩以滿缽香飯與維摩詰，飯香普熏毗耶離城及三千大千世界。
釋觀香積佛所教誡於彼諸菩薩之言，知彼諸菩薩乃上齊佛德之極，正須大悲下度群生，不可養尊處優以自高舉。故此品為深心修集善法之終，下品即由彼土菩薩入大悲弘度眾生法門也。飯香普熏三千世界，是忍土即為眾香國，穢隱於凈，凈現於穢，凈穢交徹以無際也。
紀娑婆二字，此解：忍世苦。佛號釋迦牟尼句：佛本出剎帝利王族。釋迦牟尼，此言能仁寂默之義，上姓，下名可知。若合取其義者，慈悲普覆曰能仁，無為密證曰寂默。攝汝身香二句：見妙香本為種種清凈功德之香，但令眾生貪著此香，便又變為煩惱香，轉使人增諸菩薩眾化身來世為無所益之感想。十方國土二句：以實法性言。為欲化諸樂小法者二句：以佛功德言也。
時毗耶離婆羅門、居士等聞是香氣，身意快然，嘆未曾有。於是，長者主月蓋，從八萬四千人，來入維摩詰舍，見其室中菩薩甚多，諸師子座高廣嚴好，皆大歡喜。禮眾菩薩及大弟子，卻住一面。諸地神、虛空神及欲、色界諸天，聞此香氣，亦皆來入維摩詰舍。
釋此中先人間眾入室，共八萬四千者，指八萬四千塵勞皆轉為功德。次三界神天眾入室，指無數眾生皆入圓融性海中。蓋香氣即菩薩所修凈佛國土之行，大眾聞香氣而入室，即因菩薩修種種凈行故，種種同類相感之眾生來生其國也。前文殊師利、舍利弗等眾是同修因行者，此則是果上所攝化也。
紀諸地神虛空神句：指三行夜叉等言。而來入維摩詰舍句：見凡能聞此妙香者，皆來維摩詰舍中，實皆屬有緣之眾。而其能知此妙香又來自維摩詰室者，更為正因佛性之內熏耳。
時維摩詰語舍利弗等諸大聲聞：仁者可食！如來甘露味飯，大悲所熏，無以限意食之，使不消也。
有異聲聞念是飯少，而此大眾人人當食。化菩薩曰：勿以聲聞小德小智，稱量如來無量福慧。四海有竭，此飯無盡。使一切人食，摶若須彌，乃至一劫，猶不能盡。所以者何？無盡戒、定、智慧、解脫、解脫知見功德具足者，所食之余，終不可盡。於是缽飯悉飽眾會，猶故不儩。其諸菩薩、聲聞、天、人食此飯者，身安快樂，譬如一切樂莊嚴國諸菩薩也。又諸毛孔皆出妙香，亦如眾香國土諸樹之香。
釋如來大悲，與諸眾生同體，甘露法食即從佛之大悲心成，全心是食，全食是心。不生分別，自成資益；稍存限量，即成執滯。故維摩詰勸食之先，舉為戒之。何者？食不消則甘露變為毒藥故也。未得本不生滅無分別心，不能與佛清凈法流相通，起菩薩行，亦是此意。食者，是受用義，佛以無盡福慧解脫為受用法，等法界、虛空界，利樂眾生盡未來際無有窮盡，故曰悉飽眾會，猶故不儩。儩者，盡也。食此飯者，身安快樂，是成就眾生正報嚴凈也。毛孔皆出妙香，如眾香國諸樹之香，隨成就眾生則國土凈也。
紀如來甘露飯味二句：見由無量功德而成。無以限意食之句：含事理二義：以理而言，有不可劃分、差別而食意；以事而言，有放開肚皮，任量而食意。有異聲聞念是飯少句：指正落有限。使一切人食二句：指室中大眾。乃至一劫二句：此處一切、須彌、一劫等語，實顯無盡義，正見皆同法性耳。無盡戒、定、智慧、解脫、解脫知見三句：正顯惟大乘菩薩，具此五分法身功德，乃能無盡，若小乘則為有盡。
爾時，維摩詰問眾香菩薩：香積如來以何說法？
彼菩薩曰：我土如來，無文字說，但以眾香令諸天人得入律行；菩薩各各坐香樹下，聞斯妙香，即獲一切德藏三昧；得是三昧者，菩薩所有功德皆悉具足。
釋此文是明隨國土凈則說法凈，隨說法凈則智慧凈，隨智慧凈則其心凈，隨其心凈則一切功德凈是也。此為深心修集一切善法之極，亦為凈行之極，故下即明從凈土以垂化穢土之法，所謂大悲下度一切眾生是也。
紀得入律行四字：即謂身心調伏合度，證入三昧。若此方真教體，功德在音聞，乃言娑婆世界釋迦佛教體，在文字言說，屬於色、聲二塵。而彼眾香國中香積佛教體，不必文字言說，且專重於香塵耳。
彼諸菩薩問維摩詰：今世尊釋迦牟尼以何說法？
維摩詰言：此土眾生剛強難化，故佛為說剛強之語以調伏之，言是地獄，是畜生，是餓鬼，是諸難處，是愚人生處。是身邪行，是身邪行報；是口邪行，是口邪行報；是意邪行，是意邪行報。是殺生，是殺生報；是不與取，是不與取報；是邪淫，是邪淫報；是妄語，是妄語報；是兩舌，是兩舌報；是惡口，是惡口報；是無義語，是無義語報。是貪嫉，是貪嫉報；是瞋惱，是瞋惱報；是邪見，是邪見報；是慳吝，是慳吝報；是毀戒，是毀戒報；是瞋恚，是瞋恚報；是懈怠，是懈怠報；是亂意，是亂意報；是愚癡，是愚癡報。是結戒，是持戒，是犯戒；是應作，是不應作；是障礙，是不障礙；是得罪，是離罪；是凈，是垢；是有漏，是無漏；是邪道，是正道；是有為，是無為；是世間，是涅盤。以難化之人，心如猨猴，故以若干種法制御其心，乃可調伏。譬如象馬悷不調，加諸楚毒，乃至徹骨，然後調伏。如是剛強難化眾生，故以一切苦切之言，乃可入律。
彼諸菩薩聞說是已，皆曰：未曾有也！如世尊釋迦牟尼佛，隱其無量自在之力，乃以貧所樂法度脫眾生。斯諸菩薩亦能勞謙，以無量大悲生是佛土。
釋若修凈佛國行之至而自住於清凈報中，不觀沒在苦海中之苦惱眾生發大悲心，深垂救濟，亦焉貴有此修凈佛國行之菩薩哉！故如悲華經中所說：阿彌陀、觀世音、文殊師利等等，皆釋尊於過去勸發菩提心者，彼皆發愿取清凈土，獨釋尊愿常生穢土救苦眾生。何者？凈土雖亦能令苦惱眾生慕之而求往生，但諸眾生沒在苦中，又安知有凈佛國土而求往生也哉？悲愿深重，任其艱鉅，故為諸佛共欽贊為大悲芬陀利華。今此世界險亂困苦極矣，望學佛者皆發大悲愿而紹隆佛志，勿徒求自了也。
紀言是地獄三句：地獄分二：一、寒地獄，居地邊際，如地球南北寒帶冰洋。二、熱地獄，居地中心，如地球赤道熱帶及地心之蘊火。畜生分三：一、謂飼養於人而生；二、謂嗅味而生；三、謂橫傍而生。餓鬼，鬼類甚多，詳如楞嚴經。凡稱鬼者，為虛怯之義，慳貪為罪，洎報鬼倫，亦以嗅味為食，空腹高心，故名餓鬼。凡在生前貪著好勝，貢高我慢，死後受報，便屬此類。明三途惡趣，無非三毒招感。又明火途、血途、刀途，互相噉噬殘殺為義，故曰三惡道。是身邪行六句：指由六種根起惑造業也。問：六根何止三業？答：眼、耳、鼻三根，但能發識了境，而不自造業，故僅列身、口、意三根居多，有由來者耳。是殺生下二十六句：指十善相反為十惡，六度相反為六蔽，皆屬惡業，皆是惡報。且均含有現世生前報及死後隔世報之二種。是結戒下十八句：指凈染諸業，凈染諸報，亦含有世間、出世間之二種也。以難化之人下十二句：正說釋迦世尊之不得已，本娑婆界中眾生種種分別之心；立種種分別之戒。貧所樂法四字，指眾小乘，只忻求人天福報，及自了生死之義耳。
維摩詰言：此土菩薩於諸眾生大悲堅固，誠如所言；然其一世饒益眾生，多於彼國百千劫行。所以者何？此娑婆世界有十事善法，諸余凈土之所無有。何等為十？以布施攝貧窮，以凈戒攝毀禁，以忍辱攝瞋恚，以精進攝懈怠，以禪定攝亂意，以智慧攝愚癡，說除難法度八難者，以大乘法度樂小乘者，以諸善根濟無德者，常以四攝成就眾生，是為十。
彼菩薩曰：菩薩成就幾法，於此世界行無瘡疣，生於凈土？
維摩詰言：菩薩成就八法，於此世界行無瘡疣，生於凈土。何等為八？饒益眾生而不望報；代一切眾生受諸苦惱，所作功德盡以施之；等心眾生，謙下無礙；於諸菩薩，視之如佛；所未聞經，聞之不疑；不與聲聞而相違背；不嫉彼供，不高己利，而於其中調伏其心；常省己過，不訟彼短，恒以一心求諸功德：是為八法。
釋諸凈土中無有貧窮等六蔽之患，故亦無六度之德。無八難，故亦無除八難法。如眾香國無小乘，故亦無度小乘之大乘。無無德者，亦無濟無德之善根。凈土不須四攝法成就眾生，故亦無成就眾生之四攝法。夫六度乃至四攝法，皆勝德也，顧為諸余凈土所無，而為穢惡之土所偏有。然則過患實為功德之本，明矣。故有大悲勇猛之士，正須常住濁世，恒修勝行，一日之善能抵凈土中修行百千劫，夫孰不應欣此奇遇而精進為之哉！無量壽經等說往生凈土，若於此土能讀誦大乘、尊重三寶、孝養父母、慈濟眾生者，以之求生凈土，即臻上品。如或一生彼土下品之中，若欲轉登上品，則非多劫修行不能，於此亦可見穢土中修行雖難而實勝也。行無瘡疣，謂無過失，即是無漏之義。此有八法，乃為真正得生凈土之行。在此人間世者，無論但為自度求生凈土，或為修取凈土攝化眾生，皆須依此修學，乃能離過絕非，得佛國凈。夫望得福報而不饒益眾生者，可無論矣。雖能饒益眾生而望果報，即不免乎瘡疣。何者？一望報，則果報盡時，德業隨之亦盡，不能盡於未來無有窮竭，一也；望報而報未能即成，因之或生疲怠之念，不能增進，二也。故此不能行無瘡疣生於凈土。余之七法，可類推之。
紀此段，本為全經集行之大觀，詳為開示行門。如歷述先修觀行，觀自身不凈、空、苦、無常、無我，而起正信。更推觀佛身境，廣博嚴凈而發大心。次當堅固正信心而發深行，徹見真實法性，知一切恒沙功德妙用非從外來，原同本覺，皆由自體真心上顯現，真性中流出，悟得究竟，證得圓滿；終當以無量大悲而觀無邊眾生苦行，盡愿救度，不遺余力。所謂見佛了生死，如佛度一切也。大悲堅固力句：謂不退縮義。然其一世下，說菩薩度他法門，十事善法，即合為十波羅密也。前六，經文說布施、持戒、忍辱、精進、禪定、智慧甚明。後四，說除八難法句，屬力波羅密。以大乘法句，屬愿波羅密。以諸善根句，屬智波羅密。
常以四攝句，屬方便波羅密。布施，能所皆無定限。貧窮，約有三種：一、無財寶，乞丐下賤是；二、無智德，愚狠頑嚚是；三、無威力，為水火刀兵所困厄是。忍辱，諸經多單提諄諄誨人以凡遇逆境，逆來順受。如人詈罵加我，我不生瞋恨；縱來再罵，決不致三。是此忍辱，不獨攝治自身瞋恚，亦可攝治他人瞋恚。精進，謂當精進一切善法。如現時人，非不精進，但多為貪欲勤勞，雞鳴而起，惟日孜孜。由戶不由道，好色不好德，似此其由者、好者，終不得為精進；其不由、不好者，實落於懈怠耳。
菩薩成就八法下，說菩薩自度法門。饒益眾生二句：指善於回向。代一切眾生受諸苦惱二句：指不自居名位。等心眾生二句：指以平等心向一切眾生。於諸菩薩二句：指亦以平等心視諸菩薩。所未聞經二句：指不謗大乘法。印度佛滅度後，先流通小乘法典，故群起疑謗，謂大乘非佛所說之法。不與聲聞而相違背句：指不廢小乘法。不嫉彼供四句：指存養進修也。常省己過四句：指省察克治也。一心，指定心言。功德，指全經解脫不可思議，一切六度萬行功德言耳。
維摩詰、文殊師利於大眾中說是法時，百千天人皆發阿耨多羅三藐三菩提心，十千菩薩得無生法忍。
釋從以來，會眾獲益，皆得無生法忍。正顯行位漸高，皆已曾發菩提心也。
釋獨此品標名菩薩行，以所說之盡無盡解脫門，專為功德具足之菩薩說大悲無盡行者。此大悲無盡行正是菩薩特殊之德，雖佛果後之所行者，亦屬乎此。如所謂教化眾生終不厭倦，護持正法不惜生命，意而有勇，志而不倦等，正所謂菩提薩埵心是也。於佛法中得心開意解者，觀眾生苦、念如來恩，於是不可不深識之。
紀此品，謂以前所說恒沙功德，皆為菩薩不共之行，不求小果，不取近效，是為發菩薩心，行菩薩道。
是時，佛說法於庵羅樹園，其地忽然廣博嚴事，一切眾會皆作金色。阿難白佛言：世尊！以何因緣有此瑞應：是處忽然廣博嚴事，一切眾會皆作金色？
佛告阿難：是維摩詰、文殊師利與諸大眾恭敬圍遶，發意欲來，故先為此瑞應。
於是，維摩詰語文殊師利：可共見佛，與諸菩薩禮事供養。
文殊師利言：善哉！行矣！今正是時。
維摩詰即以神力，持諸大眾并師子座，置於右掌，往詣佛所。到已著地，稽首佛足，右遶七匝，一心合掌，在一面立。其諸菩薩即皆避座，稽首佛足，亦遶七匝，於一面立。諸大弟子、釋、梵、四天王等，亦皆避座，稽首佛足，在一面立。於是，世尊如法慰問諸菩薩已，各令復坐，即皆受教。眾坐已定，佛語舍利弗：汝見菩薩大士自在神力之所為乎？
唯然！已見。
汝意云何？
世尊！我睹其為不可思議，非意所圖，非度所測。
釋此經自之後，凡現三相以為事端：一者、是凈名示疾，發生、、三品。二者、是示現室空無諸所有，獨寢一床，如次發生第五、第六、第七、第八、第九、第十，六品。獨寢一床，即為不二因果之象。此品則於佛地忽現廣博嚴事之相，乃表從因至果，會因行之流，歸果德之海，從果海倒駕大慈悲舟楫以津濟苦惱眾生也。
維摩詰是正因佛性，登地之上則為法身。文殊師利是佛加被之智。其余大眾，皆為法身土中別別依正、主伴、因行、果德，故持以維摩詰右掌而至佛地。到已各各避座禮佛，在一面立，受佛慰問，眾復坐定，一切因行皆轉成佛地中之因行也。佛令舍利弗述其所見事，是結成室中不可思議解脫法門也。
紀此章，其地忽然廣博嚴事三句：謂至此處境界所現，已鄰佛果地，與本因心地見又不同。可共見佛下五句：謂一切菩薩所修功德具足圓滿時，當泯同果海也。約本經有六時法會：一、中，寶積長者子同行獻蓋時法會。二、中，毗耶離國王大臣率眾問疾時法會。三、中，佛集諸弟子、菩薩遣使問疾時法會。四、中，文殊率眾來維摩詰室時法會。五、中，眾香國諸菩薩至維摩詰時法會。六、便為此時，一切眾會菩薩神眾往詣佛所法會。共為二處所：一、庵羅樹園；一、維摩詰舍而已。維摩詰即以神力下六句：顯依正二報，皆可持方便智，達慈悲海，到圓覺地。稽首佛足句：謂通常首居上尊，足居下賤，今諸菩薩眾皆自稽其首而禮佛足，表極尊崇於佛也。右遶七匝句：右遶明乎非左道。尋常禮教，多一匝、三匝者，今遶至七匝，亦表極恭敬於佛也。
爾時，阿難白佛言：世尊！今所聞香，自昔未有，是為何香？
佛告阿難：是彼菩薩毛孔之香。
於是，舍利弗語阿難言：我等毛孔亦出是香。
阿難言：此所從來？
曰：是長者維摩詰從眾香國取佛余飯，於舍食者，一切毛孔皆香若此。
阿難問維摩詰：是香氣住當久如？
維摩詰言：至此飯消。
曰：此飯久如當消？
曰：此飯勢力至於七日，然後乃消；又阿難！若聲聞人未入正位食此飯者，得入正位，然後乃消；已入正位食此飯者，得心解脫，然後乃消；若未發大乘意食此飯者，至發意乃消；已發意食此飯者，得無生忍，然後乃消；已得無生忍食此飯者，至一生補處，然後乃消。譬如有藥，名曰上味，其有服者，身諸毒滅，然後乃消。此飯如是，滅除一切諸煩惱毒，然後乃消。
阿難白佛言：未曾有也！世尊！如此香飯，能作佛事。
佛言：如是！如是！阿難！或有佛土，以佛光明而作佛事；有以諸菩薩而作佛事；有以佛所化人而作佛事；有以菩提樹而作佛事；有以佛衣服、臥具而作佛事；有以飯食而作佛事；有以園林、臺觀而作佛事；有以三十二相、八十隨形好而作佛事；有以佛身而作佛事；有以虛空而作佛事，眾生應以此緣得入律行；有以夢、幻、影、響、鏡中像、水中月、熱時焰，如是等喻而作佛事；有以音聲、語言、文字而作佛事；或有清凈佛土，寂寞、無言、無說、無示、無識、無作、無為而作佛事。如是，阿難！諸佛威儀進止，諸所施為，無非佛事。阿難！有此四魔、八萬四千諸煩惱門，而諸眾生為之疲勞，諸佛即以此法而作佛事，是名入一切諸佛法門。菩薩入此門者，若見一切凈好佛土，不以為喜，不貪不高；若見一切不凈佛土，不以為憂，不礙不沒，但於諸佛生清凈心，歡喜恭敬，未曾有也。諸佛如來功德平等，為教化眾生故，而現佛土不同。阿難！汝見諸佛國土，地有若干，而虛空無若干也。如是見諸佛色身有若干耳，其無礙慧無若干也。阿難！諸佛色身、威相、種姓、戒、定、智慧、解脫、解脫知見、力、無所畏、不共之法，大慈大悲，威儀所行，及其壽命，說法教化，成就眾生，凈佛國土，具諸佛法，悉皆同等，是故名為三藐三佛陀，名為多陀阿伽度，名為佛陀。阿難！若我廣說此三句義，汝以劫壽不能盡受；正使三千大千世界滿中眾生，皆如阿難多聞第一，得念總持，此諸人等，以劫之壽亦不能受。如是，阿難！諸佛阿耨多羅三藐三菩提無有限量，智慧辯才不可思議。
釋香飯之力，能消一切煩惱而得無生法忍乃至一生補處，正顯香飯能作之佛事也。佛遂因之廣明種種不同佛國，所作種種不同佛事。要之，根塵動靜無不可依之悟入者，以開拓執著文字語言為法義之見；亦明種種佛事，在佛無不能作，但隨調御眾生便利而現差別，不於其中橫生高下優劣之想。何者？佛功德非常人知見所能測量，故生下眾香菩薩之悔責心也。
紀此章言佛事，約有二種：一、度眾生；一、轉法輪也。轉法輪，有謂專屬佛說法時言者：第一時，為初轉，為鈍根下類眾生轉小乘法輪，即是說提謂、阿含等經時也。第二時，為中轉，為中根一類眾生轉三乘法輪，即是說深密、方廣等經時也。第三時，為後轉，為利根上類眾生轉大乘法輪，即是說妙智般若等經時也。初轉名隱實教，譬如日昇轉照黑山。中轉名引攝教，譬如日昇次照高原。後轉名融通教，譬如日昇普照一切大地。
今所聞香三句：先顯以鼻作佛事而發問端，後顯五根皆可作佛事也。此飯勢力三句：本與念佛至於七日，一心不亂，命終成佛義同。得入正位句：謂須陀洹果見生空法性。得心解脫句：謂阿羅漢果，得無礙自在。發大乘意，為大乘初地菩薩。得無生忍，為經二阿僧只劫八地菩薩。一生補處，為等覺地菩薩。煩惱毒，天臺雖分五住，不外人我、知見二障而已。或有佛土下，推世間諸事皆可作佛事。菩提樹三字，指佛成道處。臥具等，亦具含佛之衣缽等義。佛缽，據載為四天王所獻，本有四缽，佛合為一。六朝法顯法師，尚及見之。相傳投物其中，盡量不滿，其靈妙為若此也。
三十二相，即指佛相。八十隨形好，謂隨一一相上有若干種好也。佛百劫修相好，皆為樂相。夢、幻、影、響等喻，皆為苦相。音聲、語言、文字，即合眼識、耳識、意識三種而為體。離於意識，則音聲、語言、文字皆不能成立。清凈佛土四字，即指常寂光土。無識、無作、無為六字，即謂不分別、不造作、不生滅也。是名一切諸佛法門句：總結上來諸佛事實，顯十方三世各教體，皆是諸佛如來欲令法音宣流，變化所作。但佛不說法，皆依菩薩而作佛事，佛為體位，本無言說故耳。
菩薩入此門者七句：名屬釋尊教導阿難，實則化度眾香國諸菩薩眾，正對治其貪著清凈之病。汝見諸佛國土地有若干四句：釋尊顯示依正二報之相，本具圓妙功德平等。三藐三佛陀，此言正遍知義。多陀阿伽度，此言如來義。佛陀，此言覺者義。正遍知、如來、覺者，合為佛自受用身，原無何等差別，故曰具諸佛法，悉皆同等；且佛身實真如法身也。
阿難白佛言：我從今已往，不敢自謂以為多聞。
佛告阿難：勿起退意！所以者何？我說汝於聲聞中為最多聞，非謂菩薩。且止，阿難！其有智者，不應限度諸菩薩也。一切海淵尚可測量，菩薩禪定、智慧、總持、辯才、一切功德，不可量也。阿難！汝等舍置菩薩所行，是維摩詰一時所現神通之力，一切聲聞、辟支佛於百千劫盡力變化所不能作。
釋夫小乘者，如病鳥得一枝之棲以止。大乘漭蕩無涯，不可限量，故此非小與大之比，而一有量一無量之比也。結歸維摩詰者，即舉現事以為證也。
紀此章，阿難乃釋尊堂弟，常隨佛聞法者。此外尚有賢阿難、歡喜阿難、歡喜海阿難，即結集大乘經典者。於聲聞中四字，指小乘法中。非謂菩薩四字，即非謂大乘法中。一時，如由至今來佛所，皆得謂之一時也。
爾時，眾香世界菩薩來者，合掌白佛言：世尊！我等初見此土，生下劣想，今自悔責，舍離是心。所以者何？諸佛方便不可思議，為度眾生故，隨其所應，現佛國異。唯然！世尊！愿賜少法，還於彼土，當念如來。
佛告諸菩薩：有盡無盡解脫法門，汝等當學。何謂為盡？謂有為法。何謂無盡？謂無為法。如菩薩者，不盡有為，不住無為。何謂不盡有為？謂不離大慈，不舍大悲，深發一切智心而不忽忘；教化眾生，終不厭倦；於四攝法，常念順行；護持正法，不惜身命；種諸善根，無有疲厭；志常安住，方便回向；求法不懈，說法無吝，勤供諸佛，故入生死而無所畏；於諸榮辱，心無憂喜；不輕未學，敬學如佛；隨煩惱者，令發正念；於遠離樂，不以為貴；不著己樂，慶於彼樂；在諸禪定，如地獄想；於生死中，如園觀想；見來求者，為善師想；舍諸所有，具一切智想；見毀戒人，起救護想；諸波羅密，為父母想；道品之法，為眷屬想；發行善根，無有齊限；以諸凈國嚴飾之事，成己佛土；行無限施，具足相好；除一切惡，凈身、口、意；生死無數劫，意而有勇；聞佛無量德，志而不倦；以智慧劍，破煩惱賊；出陰、界、入，荷負眾生，永使解脫；以大精進，摧伏魔軍；常求無念實相智慧；行少欲知足，而不舍世法；不壞威儀，而能隨俗；起神通慧，引導眾生；得念總持，所聞不忘；善別諸根，斷眾生疑；以樂說辯，演說無礙；凈十善道，受天人福；修四無量，開梵天道；勸請說法，隨喜贊善，得佛音聲；身、口、意善，得佛威儀；深修善法，所行轉勝；以大乘教，成菩薩僧；心無放逸，不失眾善。行如此法，是名菩薩不盡有為。何謂菩薩不住無為？謂修學空，不以空為證；修學無相、無作，不以無相、無作為證；修學無起，不以無起為證；觀於無常，而不厭善本；觀世間苦，而不惡生死；觀於無我，而誨人不倦；觀於寂滅，而不永寂滅；觀於遠離，而身心修善；觀無所歸，而歸趣善法；觀於無生，而以生法荷負一切；觀於無漏，而不斷諸漏；觀無所行，而於行法教化眾生；觀於空無，而不舍大悲；觀正法位，而不隨小乘；觀諸法虛妄，無牢、無人、無主、無相，本愿未滿，而不虛福德、禪定、智慧。修如此法，是名菩薩不住無為。又具福德故，不住無為；具智慧故，不盡有為；大慈悲故，不住無為；滿本愿故，不盡有為；集法藥故，不住無為；隨授藥故，不盡有為；知眾生病故，不住無為；滅眾生病故，不盡有為。諸正士！菩薩已修此法，不盡有為，不住無為，是名盡無盡解脫法門，汝等當學。
釋明佛國凈穢平等而不住於凈，乃能入佛不可思議方便，隨應眾生現佛國異。唯其如是，故能轉凈佛國，不為凈佛國轉，此為修凈佛國行之至極，而轉凈佛國成活用者也。眾香菩薩是住於凈而未能應乎穢者也，能知穢之盡而未知穢之無盡，是知善之性而不知惡之性其為性同也，故進之以盡無盡解脫門。盡，謂滅盡，諸有為法有起、有盡，故為有盡。無為之法本無有起，亦無有滅，故名無盡。然無為法者，常住之法也，故一入無為即寂然凝住；而有為法者，起盡之法也，故一入有為即奄爾垂盡。此皆縛於法而不能自由於法者也，是凡夫、小乘之法，而非大乘菩薩之法也。而菩薩者，以大悲故，與六道眾生同受生死之苦以救拔其苦，故不住無為也；以本愿故，度盡眾生，方入涅盤，法界眾生實無有盡，利樂眾生亦窮未來際而無盡，故不盡有為也。是為菩薩之無住大涅盤，自在圓覺，不共二乘。
先釋不盡有為：以大慈悲、一切智心為本：大慈悲故，不墮於見，一切智故，不墮於愛；離愛、見故，不墮六凡，具悲、智故，不墮二乘；諸邊不墮，成菩薩行。其要在乎教化眾生、護持正法之二事耳。教化眾生以行四攝，護持正法以種善根，唯弘法能報眾生恩，唯利生能報佛法恩。夫眾生之顛倒流轉於眾苦之淵者，昧乎正法而不由也。能闡明正法以自正而正群有，則莫不隨順法性得究竟之樂，唯是稱應佛心，悅可圣意。故曰將此身心奉塵剎，是則名為報佛恩。耗矣，哀哉！佛法之在今日，乃竟無人能知恩報恩也。報佛恩，弘法化，盡其一切所有而赴乎此，如所謂不惜身命者，誠非易易。顧往往有人天小道，神鬼邪術，入之者竟能犧牲一切以廣事興建；而學佛者，優游乎佛，寢饋乎佛，竟坐視佛法之侵於魔外，敗於獅蟲，而不一發護持之心，謀所以宣正法而救眾生之道，不其可恥之甚！
夫護持正法者，先當知正法之謂何。吾心本有如來福德智慧之法，奈何縱之流轉，沈之空無而不為護持乎？大地之人無不皆具如來福德智慧之法，奈何袖手以觀其陷溺乎？貪、瞋、癡、惑、殺、盜、淫業，如水益深，如火益熱，不以如來正法醒其迷倒，令悟本來之佛性乎？釋迦如來所遺塔廟貌像、經律論義，皆是三阿僧只舍無量身命、頭目、髓腦、國城、妻子、財寶所修得，乃大地眾生法身慧命、善根福田之無上勝緣，奈何聽其淪散，任其毀滅，而不為保護修持乎？依佛律儀出家之眾，應遠追妙德、慈氏、舍利弗、迦葉之芳躅，住持佛法，弘范三界，奈何縛入愚網，淪為罪藪，被諸魔羅、阿修羅、蔑戾車之所蹂躪，而無以建其隆正乎？世有發菩薩心修菩薩行乎？幸垂鑒焉！誠能護持正法，則凈佛國土，自利利他，胥在乎是矣！
次釋、不住無為：證涅盤而不住，恒修習佛功德以利益眾生也。
次釋、不盡有為，不住無為：結歸知眾生病故，滅眾生病故。還顯諸佛菩薩入濁惡世，皆同凈名示疾，以大悲起，因眾生病，眾生病愈，諸佛菩薩病乃愈也。然此眾生之病，其性空寂，寂然常遍，即是一切法真如性，故又盡而無盡，平等解脫。軌之生解，持之不失之謂法；依之開示，由之悟入之謂門。此盡無盡解脫法門，乃不可思議解脫之究竟，諸佛菩薩於是振乎無竟。
紀此章，下劣二字，指穢惡充滿言。方便不可思議六字，指化度眾生言；即菩薩若離於凡夫，亦無不可思議。有為法，謂生滅法。無為法，謂常住法。不過對有為說無為，其實無為本無法無相。例如海水，波浪起滅為水之有為相，即在定時不得謂之無水；但亦不可執著清明鎮靜之水為水無為相，若必執此者，則是動時便又不得謂之水耳。但本相、變相二種，皆不得過執成病，反使真性不明。如本相為水之鎮靜無為相，變相為水之波浪有為相，皆不得過執成病，反令水之真實濕性不明。故不盡有為，不住無為。大慈，謂當念一切隨順眾生，常得樂利。大悲，謂常觀一切苦惱眾生，急欲救度。
深發一切智心句：即成一切平等了知之佛智。佛智中，能觀圓融、差別、因、果四相。又謂佛圓滿功德果智，稱一切種智，與初地菩薩發心根本智不同。而不忽忘句：謂不忽略忘失菩提心。護持正法句：謂法之供養。不惜身命句：謂破和合相。於遠離樂，不以為貴下，多說不盡有為，不住無為也。以智劍二句：謂以生空、法空二智，破見、思根本二惑。以樂說辯二句：謂得法、心二種自在。善本，指色身言。以能修說，則為善本；以受報說，則身又為苦本也。寂滅，指佛性。善法，指佛法。無漏，即無為法。諸漏，即一切有漏有為法。不舍大悲句：謂無眾生得滅度者，而諸佛菩薩終以度生為本愿，此志不撓。如謂世界無盡，眾生無盡，業力無盡，我愿亦無盡，必如是乃為不舍耳。法藥，謂對治也。授藥，謂應化也。
爾時，彼諸菩薩聞說是法，皆大歡喜，以眾妙華，若干種色，若干種香，散遍三千大千世界，供養於佛及此經法并諸菩薩已，稽首佛足，嘆未曾有，言：釋迦牟尼佛乃能於此善行方便！言已，忽然不現，還到彼國。
釋忽然不現，盡也；還到彼國，盡無盡也，此即眾香菩薩證入盡無盡解脫法門也。
釋梵語阿閦，此云無動。種種分別於一切法，而未嘗有動乎一切法之實性，真實契會乎初未嘗動之法性，開顯其無邊妙凈可喜之德相，是謂妙喜世界、無動如來。此品為維摩詰修凈佛國行之結果，得佛國凈。蓋既顯維摩詰為無動佛國之一身補處菩薩，則妙喜世界即為維摩詰佛國。手取阿閦佛國，令大眾瞻觀以發愿往生，是取佛國以攝化有緣也。而曰若菩薩欲得如是清凈佛土，當學無動如來所行之道者，蓋維摩詰即是學無動如來所行之道者，是仍歸入維摩詰之所行。且標明取凈佛國以攝有緣之宗旨，非徒哀惠求往生也。此維摩詰經之為教，以寶積明得凈佛國土之妙理，以維摩詰明得凈佛國土之妙行，以阿閦佛明得凈佛國土之妙果。理藉行而始顯，果由行之所致。雖理、行、果三教全具，其所重者，尤在乎行，此經乃行經也。故結歸於得清凈土如無動佛，獲神通力如維摩詰。神通力者，正指其能取得妙喜國也。理、行、果三，至此皆已完具，故正宗分終乎此品。
爾時，世尊問維摩詰：汝欲見如來，為以何等觀如來乎？
維摩詰言：如自觀身實相，觀佛亦然。我觀如來前際不來，後際不去，今則不住。不觀色，不觀色如，不觀色性；不觀受、想、行、識，不觀識如，不觀識性。非四大起，同於虛空，六入無積，眼、耳、鼻、舌、身、心已過，不在三界，三垢已離，順三脫門，具足三明，與無明等。不一相，不異相；不自相，不他相；非無相，非取相；不此岸，不彼岸，不中流而化眾生。觀於寂滅，亦不永滅，不此不彼，不以此，不以彼；不可以智知，不可以識識；無晦無明，無名無相，無強無弱，非凈非穢；不在方，不離方；非有為，非無為；無示無說；不施不慳，不戒不犯，不忍不恚，不進不怠，不定不亂，不智不愚，不誠不欺，不來不去，不出不入，一切言語道斷；非福田，非不福田；非應供養，非不應供養；非取非舍；非有相，非無相；同真際，等法性；不可稱，不可量，過諸稱量；非大非小，非見非聞，非覺非知；離眾結縛；等諸智，同眾生，於諸法無分別；一切無失，無濁無惱；無作無起，無生無滅；無畏無憂，無喜無厭；無已有，無當有，無今有；不可以一切言說分別顯示。世尊！如來身為若此，作如是觀。以斯觀者，名為正觀；若他觀者，名為邪觀。
釋觀亦念也，此即維摩詰經之念佛法門也。
最初觀身發心，嘗分別觀自身、佛身。此曰觀身實相，觀佛亦然，是初心所觀行者，至此究竟證明耳。經謂初心後心二不別，正以後心菩薩之所觀者，不離初心。猶文殊師利伸手過百城摩善財頂，令見普賢，顯因該果海，果徹因源也。此文維摩詰之觀佛，正同佛華嚴經善財尋普賢而不得，故雖廣顯真凈佛法，而卒無可顯示。下因舍利弗等念其來生之處，佛為說出阿閦佛國，取示有緣，攝令生此。猶善財由禮佛獲見普賢，大愿導往極樂國也。一負、一正，其致大同。說三卷維摩詰，正不異說七處、九會佛華嚴耳。
紀此章，講義中，特標為凈名之念佛法門。如自觀身實相句：指常、樂、我、凈，無四念處之相可得。前際不來三句：無三世之相可得。不觀色句：無五陰之相可得。不觀色如句：無五陰之體可得。不觀色性句：無五陰生性可得。非四大起四句：謂心空真地。三垢，指煩惱垢、業垢、生死垢言。三脫，指空、無作、無相言。三明，謂天眼明、宿命明、漏盡明。不此岸三句：謂離於世間、出世間，菩薩住也。不施不慳六句：謂離於六度功德、六蔽煩惱也。福田，約有三種：一、敬德福田：以佛法供養，為最貴最上。二、濟苦福田。三、報恩福田。不可以一切言說分別句：見離四句即是百非之所不能喻者，佛法中名清凈句，皆是不可以言說分別也。總之，此科文字，正合金剛經云：若見諸相非相，即見如來。又云若以色見我，以音聲求我，是人行邪道，不能見如來諸說。此雖為凈名對答釋尊之問，詎知早深契入於釋尊之旨耳。
爾時，舍利弗問維摩詰：汝於何沒而來生此？
維摩詰言：汝所得法有沒生乎？
舍利弗言：無沒生也。
若諸法無沒生相，云何問言汝於何沒而來生此？於意云何？譬如幻師幻作男女，寧沒生耶？
舍利弗言：無沒生也。
汝豈不聞佛說諸法如幻相乎？
答曰：如是。
若一切法如幻相者，云何問言汝於何沒而來生此？舍利弗！沒者，為虛誑法壞敗之相；生者，為虛誑法相續之相。菩薩雖沒，不盡善本；雖生，不長諸惡。
是時，佛告舍利弗：有國名妙喜，佛號無動，是維摩詰於彼國沒而來生此。
舍利弗言：未曾有也！世尊！是人乃能舍清凈土，而來樂此多怒害處。
維摩詰語舍利弗：於意云何？日光出時，與冥合乎？
答曰：不也。日光出時，則無眾冥。
維摩詰言：夫日何故行閻浮提？
答曰：欲以明照，為之除冥。
維摩詰言：菩薩如是，雖生不凈佛土，為化眾生，不與愚闇而共合也，但滅眾生煩惱闇耳。
釋夫觀如來及佛國土永寂如空而無可顯，非藉分別自土、他方、彼沒、此生、清凈、怒害之妄想心，則佛不現身土之相。故曰種種佛國，皆為隨順眾生作饒益事而現。維摩詰雖拂舍利弗之執，阿閦佛國卒因之而見也。
紀此章，本前中，為饒益眾生而取凈佛國土之意而來。明必先滅分別、妄想、執著三心，次成不可思議解脫，後方得完全成熟凈佛國土之行。汝於何沒而來生此句：是舍利弗由生希有之心，發此問端；實早知凈名為住不可思議解脫菩薩化生。若諸法無沒生相句：見一切法皆涅盤相。在二乘中人，多半執生死、涅盤為二，謂非脫離生死，則不能得涅盤。深信涅盤中，本無五陰、十八界、十二入及和合相續之相故。不明佛法究竟涅盤體性空寂，與眾生體性畢竟空寂，無二無別。譬如幻師三句：即指幻心妄想分別眾生男女相故。雖生不長諸惡句：謂菩薩證果時，惡染諸法均舍離故。多怒害處：即指瞋怒惱害、五濁惡世也。維摩詰語舍利弗下：正破舍利弗，恐復生凈穢之見。日光出時二句：謂并非日光來至冥處，但日光出時，自能無冥耳。
是時，大眾渴仰，欲見妙喜世界無動如來及其菩薩、聲聞之眾。佛知一切眾會所念，告維摩詰言：善男子！為此眾會現妙喜國無動如來及諸菩薩、聲聞之眾，眾皆欲見。
於是，維摩詰心念：吾當不起於座，接妙喜國鐵圍山川、溪谷、江河、大海、泉源、須彌諸山及日、月、星宿、天、龍、鬼神、梵天等宮，并諸菩薩、聲聞之眾，城邑聚落，男女大小，乃至無動如來及菩提樹、諸妙蓮華，能於十方作佛事者。三道寶階，從閻浮提至忉利天，以此寶階，諸天來下，悉為禮敬無動如來，聽受經法；閻浮提人亦登其階，上升忉利，見彼諸天；妙喜世界成就如是無量功德，上至阿迦尼吒天，下至水際，以右手斷取，如陶家輪，入此世界，猶得華鬘示一切眾。作是念已，入於三昧，現神通力，以其右手斷取妙喜世界，置於此土。彼得神通菩薩及聲聞眾，并余天人，俱發聲言：唯然！世尊！誰取我去？愿見救護！
無動佛言：非我所為，是維摩詰神力所作。其余未得神通者，不覺不知己之所往。妙喜世界雖入此土，而不增減，於是世界亦不迫隘，如本無異。
爾時，釋迦牟尼佛告諸大眾：汝等且觀妙喜世界無動如來，其國嚴飾，菩薩行凈，弟子清白。
皆曰：唯然！已見。
佛言：若菩薩欲得如是清凈佛土，當學無動如來所行之道。
現此妙喜國時，娑婆世界十四那由他人發阿耨多羅三藐三菩提心，皆愿生於喜妙佛土。釋迦牟尼佛即記之曰：當生彼國。時妙喜世界於此國土所應饒益其事訖已，還復本處，舉眾皆見。
釋此文凡十：一、大眾欲見。二、如來敕命，其文義皆可知。三、凈名取現。此中事理，見於。先作觀念，次入禪定，從禪定起神通力，將所觀念者實現。然正定中唯自見之，神通力所現則與眾同觀，此其異也。言斷取者，世界無盡，如映珠網，互攝互入，得以成立。將彼世界與諸世界之關系者劃然絕其維紐，取之來此，故曰斷取。四、彼土驚異。五、容通自在。六、令眾共觀。七、勸修凈行。八、發心生彼。九、授記當生。十、還復如本。
紀於是，維摩詰心念句：顯凈名隨念所作，皆能成就，與凡夫心念僅能自見者不同。此皆能依神通力，令大眾共見。推之諸佛心念中正遍知海，又何莫非由眾生心念而生？并諸菩薩、聲聞之眾句：顯，眾香國皆是大菩薩，不同此國但無四惡趣而已。阿迦尼吒天，為色究竟天。以右手斷取句：謂方便智斷取。凡世界地輪依水輪居，而風輪又外包水輪，勢必先斷後取。入於三昧句：有三說：一、名正定，謂得諸禪定；二、名正受，謂都無所受；三、名正見，謂不取於相。彼得神通菩薩七句：顯均有天眼通，故皆見三千大千世界。不覺不知己之所往句：正如地球之運行同。此太陽系中之地球，有自轉、公轉，而居於地上之凡夫眾生，皆是不知不覺。當學無動如來所行之道句：無動，謂不退轉，亦即指維摩詰所行不可思議解脫之道也。妙喜世界，如據什師、玄奘法師、智者大師等所釋，謂維摩詰為阿閦佛國一生補處之菩薩，則維摩詰即是彼土承繼之主。所云無動如來，當是妙喜世界現在之主，亦可即屬凈名實報莊嚴之主也。還復本處四字：顯返本還原，仍入常寂光土耳。
佛告舍利弗：汝見此妙喜世界及無動佛不？
唯然！已見。世尊！愿使一切眾生得清凈土，如無動佛；獲神通力，如維摩詰。世尊！我等快得善利，得見是人，親近供養。其諸眾生，若今現在，若佛滅後，聞此經者，亦得善利，況復聞已信解、受持、讀誦、解說、如法修行。若有手得是經典者，便為已得法寶之藏；若有讀誦、解釋其義、如說修行，則為諸佛之所護念；其有供養如是人者，當知則為供養於佛；其有書持此經卷者，當知其室即有如來；若聞是經能隨喜者，斯人則為趣一切智；若能信解此經，乃至一四句偈，為他說者，當知此人即是受阿耨多羅三藐三菩提記。
釋得清凈土，如無動佛；獲神通力，如維摩詰，是結成經宗也。我等快得善利，得見是人，親近供養，是嘆人也。下皆稱嘆此經法者：一、聞此經，得善利益；二、受持此經，得法寶藏益；三、讀誦、解釋、如說修行，得諸佛所護念益；四、供養、讀誦、解釋、如說修行此經者，得良福田益；五、書持此經者，得佛同居益；六、隨喜是經者，得趣向佛慧益；七、信解、為他人說此經者，得受佛菩提記益。有此七益，無間今後。故吾等大眾今日能聞聽、信解、受持、讀誦、解說、修行是經法者，皆應生大慶幸，切勿懷疑，甚至毀謗，如過寶山，空無所獲，反因以喪身失心也。
紀此章，得清凈土，如無動佛句，謂須得凈佛國土。獲神通力，如維摩詰句：謂須修凈佛國土之行。是人，指維摩詰言。法寶之藏，謂諸佛功德、菩薩功行。解釋，即解義。佛法有信、解、行、證四義，必依漸次，謂信乃能解，由解乃能行，由行乃能證。修行二字，即行義。但解與行本相應者，無能行之解，亦無能解之行也。受持，謂一齊照管，不令散失。但受有自性受及境界受之二。讀誦，謂對本不對本，念念現前。隨喜，即隨順得入，登歡喜地也。總之，觀行成就，初念覺心便強有力，直與佛究竟覺心法流相接，不止乾慧。。永不退轉者：非復不定聚而成決定聚矣。
尚有應說明者：凡聽講諸大乘經典不生信解者，約有三種。云何為三？一者、毀謗：在毀謗者，必先知有此佛法而後加以毀謗，是早已種得此佛法善根於彼毀謗者之心中。二者、漠不經心：在漠不經心者，雖所聞佛法未能入彼意識中，而已由彼耳識、眼識，深納之於八識田中，下此佛法種子。三者、懷疑：在懷疑者，實較前二尤為難得，必先種佛法入彼意識，乃有思量擬議，計較考慮之可言，種根已深。如上所說，暫時雖似不能發起信心，已獲聞法之益。倘經多次遭遇，終必開解。金剛云如來善護念咐囑諸菩薩，當亦善護持攝受諸凡夫五逆眾生耳。
釋法供養者，猶世間之孝道，以能養志為上，色養次之。佛以弘通正法，覺救含靈為大悲愿，故能體行佛之此心，紹隆三寶，護持眾生，則為第一孝順於佛，報酬佛恩。故曰諸供養中，法供養為最也。
紀此品，稱法供養者，謂以法供養於佛也。供養，義同布施。布施，本不專指施舍財物言。故布施中，又分財施、法施、無畏施。今此供養亦然，故有法供養。換言之，即是供養法。惟平等相行，則曰布施；以下奉上，則曰供養，其義又稍有區別耳。
爾時，釋提桓因於大眾中白佛言：世尊！我雖從佛及文殊師利聞百千經，未嘗聞此不可思議自在神通決定實相經典。如我解佛所說義趣，若有眾生聞此經法，信解、受持、讀誦之者，必得是法不疑，何況如說修行。斯人則為閉眾惡趣，開諸善門，常為諸佛之所護念，降伏外學，摧滅魔怨，修治菩提，安處道場，履踐如來所行之跡。世尊！若有受持、讀誦、如說修行者，我當與諸眷屬供養給事，所在聚落、城邑、山林、曠野，有是經處，我亦與諸眷屬聽受法故，共到其所。其未信者，當令生信；其已信者，當為作護。
佛言：善哉！善哉！天帝！如汝所說，吾助爾喜。此經廣說過去、未來、現在諸佛不可思議阿耨多羅三藐三菩提。是故，天帝！若善男子、善女人，受持、讀誦、供養是經者，則為供養去來今佛。
釋信解、受持、讀誦之者，何為即得成就諸功德乎？以必得是經所說不可思議自在神通之決定實相法門故也。是故有能如說修行，即為閉眾惡趣，開諸善門等等，而為天帝所給事供養，聽受擁護也。此經所說理、行、果三，乃為去來今佛成道之本，故供養是經者，即為供養去來今佛。
紀此章，梵語釋提桓因，乃三十三天主名。決定實相經典句：謂菩提煩惱諸法，皆為決定實相。斯人則為閉眾惡趣二句：謂解脫生死煩惱二苦，成熟菩提涅盤之樂。更推諸度他，不僅自度，勿自負於焦芽敗種之倫，故曰履踐如來所行之跡。
天帝！正使三千大千世界，如來滿中，譬如甘蔗、竹葦、稻麻、叢林，若有善男子、善女人，或以一劫，或減一劫，恭敬、尊重、贊嘆、供養，奉諸所安，至諸佛滅後，以一一全身舍利起七寶塔，縱廣一四天下，高至梵天，表剎莊嚴，以一切華香、瓔珞、幢旛、妓樂，微妙第一，若一劫，若減一劫，而供養之。天帝！於意云何？其人植福，寧為多不？
釋提桓因言：甚多。世尊！彼之福德，若以百千億劫，說不能盡。
佛告天帝：當知是善男子、善女人聞是不可思議解脫經典，信解、受持、讀誦、修行，福多於彼。所以者何？諸佛菩提皆從此生，菩提之相不可限量，以是因緣，福不可量。
釋三千大千世界則大，如來則勝，譬如甘蔗、竹葦、稻麻、叢林則多。於此大而且勝，勝而且多之真福田，奉事孝敬無不周至，慎終追遠無不完美，其修福者誠大。然有限量，則無論大至何程度，終非圓滿。由是不可思議經法，稱法界量，契菩提本，乃能將一一福相會同真如相無有涯際。故受持此經者，其福不可量也。然此非教人不廣修供養等福，正以悟入此經者，乃可修福耳。
紀此章，如來滿中句：謂充滿大千界無非佛也。如來為勝義。滿中為大義，譬如甘蔗、竹葦二句：為多義，合顯大、多、勝義也。恭敬尊重二句：顯三業清凈義也。舍利，此言堅固子，據載：佛滅度後，自起真如三昧之火，化脫金身時所遺，多用作七級浮屠。阿羅漢三重，菩薩多五重，惟佛七級。諸佛菩提二句：謂實相本為迷悟所依，而佛果法身功德，亦必生於實相。福不可量句：謂福本非福德性，惟見福德無故，乃見實性，是乃能化有量為無量也。
佛告天帝：過去無量阿僧只劫，時世有佛，號曰藥王如來、應供、正遍知、明行足、善逝、世間解、無上士、調御丈夫、天人師、佛、世尊。世界曰大莊嚴，劫曰莊嚴，佛壽二十小劫，其聲聞僧三十六億那由他，菩薩僧有十二億。天帝！是時有轉輪圣王，名曰寶蓋，七寶具足，王四天下。王有千子，端正勇健，能伏怨敵。爾時，寶蓋與其眷屬，供養藥王如來，施諸所安，至滿五劫；過五劫已，告其千子：汝等亦當如我，以深心供養於佛。於是千子受父王命，供養藥王如來，復滿五劫，一切施安。其王一子，名曰月蓋，獨坐思惟：寧有供養殊過此者？以佛神力，空中有天曰：善男子！法之供養，勝諸供養。即問：何謂法之供養？天曰：汝可往問藥王如來，當廣為汝說法之供養。即時月蓋王子行詣藥王如來，稽首佛足，卻住一面，白佛言：世尊！諸供養中，法供養勝。云何名為法之供養？佛言：善男子！法供養者，諸佛所說深經，一切世間難信難受，微妙難見，清凈無染，非但分別思惟之所能得，菩薩法藏所攝，陀羅尼印印之，至不退轉，成就六度，善分別義，順菩提法，眾經之上；入大慈悲，離眾魔事及諸邪見；順因緣法，無我、無人、無眾生、無壽命，空、無相、無作、無起。能令眾生坐於道場而轉法輪，諸天、龍、神、乾闥婆等，所共嘆譽；能令眾生入佛法藏，攝諸賢圣一切智慧，說眾菩薩所行之道，依於諸法實相之義，明宣無常、苦、空、無我寂滅之法；能救一切毀禁眾生，諸魔、外道及貪著者，能使怖畏。諸佛賢圣所共稱嘆，背生死苦，示涅盤樂，十方三世諸佛所說。若聞如是等經，信解、受持、讀誦，以方便力為諸眾生分別解說，顯示分明，守護法故，是名法之供養。又於諸法如說修行，隨順十二因緣，離諸邪見，得無生忍，決定無我，無有眾生，而於因緣果報無違無諍，離諸我所。依於義，不依語；依於智，不依識；依了義經，不依不了義經；依於法，不依人。隨順法相，無所入，無所歸，無明畢竟滅故，諸行亦畢竟滅，乃至生畢竟滅故，老死亦畢竟滅。作如是觀，十二因緣無有盡相，不復起相，是名最上法之供養。
佛告天帝：王子月蓋從藥王佛聞如是法，得柔順忍，即解寶衣嚴身之具以供養佛，白佛言：世尊！如來滅後，我當行法供養，守護正法，愿以威神加哀建立，令我得降伏魔怨，修菩薩行！佛知其深心所念，而記之曰：汝於末後，守護法城。天帝！時王子月蓋見法清凈，聞佛授記，以信出家，修習善法，精進不久，得五神通，具菩薩道，得陀羅尼，無斷辯才。於佛滅後，以其所得神通、總持、辯才之力，滿十小劫，藥王如來所轉法輪，隨而分布。月蓋比丘以守護法，勤行精進，即於此身化百萬億人，於阿耨多羅三藐三菩提立不退轉。十四那由他人深發聲聞、辟支佛心，無量眾生得生天上。天帝！時王寶蓋，豈異人乎？今現得佛，號寶焰如來。其王千子，即賢劫中千佛是也。從迦羅鳩孫馱為始得佛，最後如來號曰樓至。月蓋比丘則我身是。
釋藥王如來所說法之供養，分為二種：一者、弘宣佛法；二者、如說修行。月蓋比丘即能興此二種法供養者，舉是以證。其能傳說此經，依經修持，必得經中妙法，成佛菩提，信矣！
紀此章，為釋尊自述過去本身之事，所謂現身說法也。無量阿僧只，謂阿僧只為十大數中之一。曰無數，合兩無數成一無量。藥王如來，謂治眾生病根，為大醫王義。應供，謂受人天供養義。正遍知，謂了知圓明周遍義。明行足，謂福智共足義。善逝，謂得吉祥義。世間解，謂能知一切世間、十方、三世諸事義。無上士，謂無能超越義。調御丈夫，謂能調伏六道眾生及小乘菩薩心行義。天人師，謂接引天人大導師義。佛，謂覺義。世尊，謂三世間所共尊仰義。總之，佛法無邊，佛號亦無邊。仁者見之謂之仁，智者見之謂之智矣。
王有千子句：在當時，釋尊為千子中之一人也。名曰月蓋：自出前名也。至滿五劫句：謂供養人壽命亦長。寧有供養殊過此者句：謂自念非世間所有。空中有天曰四句：使有為福德化為無為福德。諸佛所說深經下，自闡前經教也。
菩薩法藏所攝二句：顯非人天二乘所攝。惟在善自契會，以心悟總持印之。又於諸法如說修行下，自明前經理也。十二因緣，謂無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死。即由煩惱、行，此二支為過去所作之因也。起妄念初托母胎為識，從托胎後生諸根形曰名色，於胎中成六根，為六入，出胎後六根對六塵名觸，領納世間好惡等事曰受：此五支，為現在所受之果也。貪染五欲等事名愛，於諸憶念生取著心名取，作有漏之因，招未來之果――有；此三支，為現在所作之因也。受未來五蘊之身曰生，未來之身，既勞而老死；止二支，為來世當受之果也。又名十二緣起，簡稱十二緣，又名十二有支。
隨順十二因緣四句：謂凡貪、瞋、癡皆生於愛，因愛有取而成無明種子，便發業果。倘能正觀十二因緣中，屬現在因之愛與取二行，內不愛戀，外不取境，自能舍離一切有無、斷常二邊邪見，而直入於中道觀。依於義下十五句：謂當依真智分別，不當依妄想分別。無有盡相二句：見畢竟寂滅，即一真空法界，故不盡不起。佛告天帝下，正自說前護法也。
如來滅後三句：顯佛在世時，本如說自心修行；佛滅度後，尤當弘法，使大眾奉行。守護法城句：自述前受記也。蓋謂以真如三昧守護佛道正法之城，且能使人人信解、受持、讀誦佛經，即為真能守護佛法，非必謂置法而守藏也。時王子月蓋下，自述前出家也。以其所得神通、總持、辯才之力句下，自述前度生也。時王寶蓋下，自述前眷屬也。賢劫，為現在劫名。此劫中，釋迦牟尼為第四佛，迦羅鳩孫馱為第一佛名。一大劫中有二十小劫，皆有成、住、壞、空四相。成、壞、空三劫中，皆無人類。過去劫亦名莊嚴劫。
月蓋比丘則我身是二句：自述前身也。佛本具足三明、六通，舉揭過去生中本身實事，歷歷說明，不過弘宣佛說如實修行，便起佛種性、究竟成佛之本旨。藉以開示，接引無邊無數眾生，證知我輩凡夫亦當自勉，疾起直追，勇猛精進；視三界難安，如同火宅，一息不來，便為隔世，生死事大，如救頭然，彼岸非遙，頃刻便到，蓮花骨肉，自結宗盟，決不唐捐之意。諸君讀至此處，安能不感激涕零，圖報佛恩也哉！
如是，天帝！當知此要，以法供養，於諸供養為上為最，第一無比。是故，天帝！當以法之供養，供養於佛。
釋如文可知。
釋釋尊以此經法功德，乃為無量億劫修集，能令南閻浮提一切眾生由是悟入佛之知見，故舉以付囑之慈氏，累其廣宣流布於此人間，及如何信解修行之方法。慈氏次釋尊當成佛，正猶大富長者以其財產及其事業，囑累於宗子也。次又囑累阿難，令之記持結集，故名囑累。
紀此品，釋迦佛以三阿僧只所修之不可思議神圣功德之法，專咐囑於彌勒菩薩，以累其弘通流布也。其所以專囑累彌勒者，以彌勒次釋迦佛遺化之後，當即來此世界成佛故也。
於是，佛告彌勒菩薩言：彌勒！我今以是無量億阿僧只劫所集阿耨多羅三藐三菩提法，付囑於汝。如是輩經，於佛滅後，末世之中，汝等當以神力廣宣流布，於閻浮提無令斷絕。所以者何？未來世中，當有善男子、善女人及天、龍、鬼神、乾闥婆、羅剎等，發阿耨多羅三藐三菩提心，樂於大法，若使不聞如是等經，則失善利。如此輩人，聞是等經，必多信樂，發希有心，當以頂受，隨諸眾生所應得利，而為廣說。彌勒當知！菩薩有二相。何謂為二？一者、好於雜句文飾之事；二者、不畏深義，如實能入。若好雜句文飾事者，當知是為新學菩薩。若於如是無染無著甚深經典，無有恐畏，能入其中，聞已心凈，受持讀誦，如說修行，當知是為久修道行。彌勒！復有二法，名新學者，不能決定於甚深法。何等為二？一者、所未聞深經，聞之驚怖生疑，不能隨順，毀謗不信，而作是言：我初不聞，從何所來？二者、若有護持解說如是深經者，不肯親近供養恭敬，或時於中說其過惡。有此二法，當知是新學菩薩為自毀傷，不能於深法中調伏其心。彌勒！復有二法，菩薩雖信解深法，猶自毀傷，而不能得無生法忍。何等為二？一者、輕慢新學菩薩，而不教誨；二者、雖信解深法，而取相分別。是為二法。
釋此閻浮提濁惡世中，猶如淤泥，能生蓮華；聞此大乘經法，即成清凈佛種。有樂大乘法者，若不聞如是等經法，則不能發佛菩提心而成善利。故廣宣流布，隨所應得而為廣說。依此可見佛說此經之意，正是令濁世中眾人起發大菩提心，紹隆佛種，不只是當時斥小、彈偏也。此中所說菩薩三種二相，有三種新學菩薩相。第五種以所曾學，輕慢新學者，不令聞解深義。第六種取相分別而執著成病，知見自高，橫生法礙。此皆雖遭遇此大乘法寶，不獲善利，反因之而墮大地獄者也。唯第二種，若於如是無染無著甚深經典無有恐畏，若入其中聞已心凈，護持解說，如說修行，斯成善利。亦以見其夙殖德本，久修善根，故能信受於此。反是者，皆根行淺薄，福慧微劣，猶盲人無所堪受日月光明之益耳。於此釋尊親口囑言，遇斯經者，應自回心體察以自研磨。學彌勒之遠離斯惡，信奉宣揚，斯乃為不辜釋尊大悲深恩也。有好心向佛法之人，於此當深覺悟，勿以世間惡濁狹劣之見，迷自誤他，切要切要！
紀此章，廣宣流布於閻浮提句：因此閻浮提人功德與過失均不可限量，他洲人多清凈不能發心，故專說閻浮提也。名新學者句：就聞位說；其實一念回光，便同本德，故不可輕慢視之。
彌勒菩薩聞說是已，白佛言：世尊！未曾有也！如佛所說，我當遠離如斯之惡，奉持如來無數阿僧只劫所集阿耨多羅三藐三菩提法。若未來世善男子、善女人求大乘者，當令手得如是等經，與其念力，使受持讀誦，為他廣說。世尊！若後末世有能受持讀誦，為他說者，當知是彌勒神力之所建立。
佛言：善哉！善哉！彌勒！如汝所說，佛助爾喜。
釋如文可知。
紀此章，當知是彌勒神力之所建立句：慈氏直下承當，謂當來成佛時，能如釋迦之慈悲攝受，加被於一切眾生也。
於是，一切菩薩合掌白佛：我等亦於如來滅後，十方國土廣宣流布阿耨多羅三藐三菩提法；復當開導諸說法者，令得是經。
爾時，四天王白佛言：世尊！在在處處，城邑聚落，山林曠野，有是經卷讀誦解說者，我當率諸官屬，為聽法故，往詣其所，擁護其人，面百由旬，令無伺求得其便者。
紀此章，諸官屬，指天王所部屬之八部天神、地只等。百由旬，約華里，在三千里外。
是時，佛告阿難：受持是經，廣宣流布。
阿難言：唯！我已受持要者。世尊！當何名斯經？
佛言：阿難！是經名為維摩詰所說，亦名不可思議解脫法門，如是受持。
釋此獨告阿難者，以阿難為將來結集經典之人故也。而阿難請問經名者，亦正以將來結集時可安名耳，此為別結此一經者。
紀此章，於講義外有應說者：如佛言阿難，是經名為維摩詰所說二句：顯非是佛所說者，以明各有因緣，釋尊不掠維摩詰之美也。亦名不可思議解脫法門二句：顯維摩詰既能說是不可思議解脫法門，經我印可，汝等不應以非佛所說而不受持，亦應如法受持也。
佛說是經已，長者維摩詰、文殊師利、舍利弗、阿難等，及諸天人、阿修羅、一切大眾，聞佛所說，皆大歡喜，信受奉行。
釋此為各經終結處之通式，亦等於經前之通序。以見當時有此大眾共同聞說歡喜，信受奉行，足堪傳信來葉，垂之無窮。
紀此章，與前通序分中六種成就，文字上只少時與處二者。其實，時猶是時，處猶是處，更推知主猶是主，眾猶是眾，聞猶是聞。
無離於文言，說有解脫相。愿以此紀聞，回向真如海。
釋上來釋維摩詰所說不可思議解脫經竟，茲更條貫全經義例於下：
一、經分別按佛經有理經、行經、果經之別。通而言之，每經各有理、行、果經三分。即如此經，第一是理經，從第二以至第十一是行經，、及是果經。理經，乃說之為教本者也；行經，乃示之於實踐者也；果經，乃證顯而成就圓滿者也。大小諸乘各得有理、行、果三經。從其偏勝主重之點而特別之，於大乘諸經中，如摩訶般若、解深密、楞伽等經，是理經也。如妙法蓮華、佛地、分別佛功德、小阿彌陀等經，是果經也。若佛華嚴、大佛頂首楞嚴等經，是行經也。果經於立愿行為最有力，理經於開信解為最有力，行經則以轉理成事，從因致果為最有力。此經蓋與佛華嚴等同類，乃行經也。從其特點而更別之，則此經乃行經中專從化他以修取凈佛國土者也。斯義於經文中，已處處顯示之。但就佛於此經所標題目觀之，便可知矣。此經，佛因寶積之問，說凈佛國行，果上所指佛國，乃是東方無動如來妙喜世界。乃既不名佛說寶積所問凈佛國土行經，亦復不名佛說無動佛妙喜世界功德經，而就實行修取凈佛國之維摩詰及其所現不思議事立名，則此經主要之特點，固不得不謂其在行，尤不得不謂其在於化他修取凈佛國之行也。將欲稟修凈佛國行，須先有理教以成其信解，故有一品。推此理教之所由起，故有序分。既稟理教，當現觀乎惡濁眾生世間而求凈善佛國之果，以確立無上正遍覺知之意志，此一品之所由來也。既立無上正遍覺知之志，當先發明本真如性，已蕩凡情，應空圣解，一法不得，乃證法性，故有、二品。既證真如法性，乃見恒沙眾生煩惱體本空寂，恒沙佛法功德性自圓成，轉成佛國依正、主伴不二之事，遂有室中六品。上求行滿，自利功圓，則當下化而廣利他，故既同歸佛地，盡而不盡，寄之世界無邊、眾生無盡，乃有。窮未來際行菩薩道，自覺覺他，覺行圓滿，本修凈佛國因，當證凈佛國果，取凈佛國饒益眾生，故有。至此，理顯行成，行成果滿，唯是一乘佛國因果不可思議解脫之法，實為諸佛圓滿菩提成就眾生之本。勸發能信解、受持、讀誦、講說者，則為供養盡十方三世際一切如來；且顯此經修取凈佛國之法，須補處菩薩乃能擔荷，故殿以、二品。此經十四品皆凈佛國行，大章如是。
二、時分別有世俗時，有勝義時。從世俗時觀之：釋尊說法四十九年，此經說在何時，殊難定說。要之，當已經說法一、二十年後乃說耳。就此經文察之，蓋非一時之說。寶積獻蓋，佛說取凈佛國之行，此為一時。維摩詰彈訶諸弟子及諸菩薩，此所歷時應有先後，行布非一，又為一時。維摩詰示疾至結成此經，唯在一日之間，又為一時。從勝義時言之：真勝義時，一時即一切時，一切時即一時，窮三世際，三世性如。就佛教義分別言之：則分有時、空時及中道時。就本經分別之：及為有時，及為空時，以去皆為中道時。就諸經分別之：小乘諸經屬於有時，般若諸經屬於空時，此經與佛華嚴、妙法蓮華諸經，皆屬中道時也。
三、處分別佛華嚴經以七處、九會貫攝乎全經，此經則有二處六會。何謂二處？一者、庵羅樹園；二者、維摩詰舍。此之二處，二各有二。庵羅樹園二者：一者、原來世間相之庵羅樹園，、、之說處是也。二者、廣博嚴凈相之庵羅樹園，、、、之說處是也。維摩詰舍二者：一者、示居塵俗相之維摩詰舍，之說處是也。二者、空諸所有相之維摩詰舍，、、、、、之說處是也。此依其說法之處以言之，要不出於毗耶離之界也。從其所說之處言之：、，諸弟子、菩薩遇維摩詰處，雖不離於人世，固已不專在於庵羅園及維摩詰舍二處。如云：若在梵天，梵天中尊，若在帝釋，帝釋中尊，則不限人間而亦及於天上矣。經中屢說三千大千世界，則遍於三千大千世界矣。如說東方須彌相世界，及屢說十方諸佛世界，則遍於盡虛空界矣。更就所現言之：初於寶蓋中現三千大千世界，其次佛以足指按地亦現三千大千世界，又如維摩詰現過四十二恒沙佛土眾香世界，手取阿閦佛國，則亦遍於十方諸世界也。故就所說所現之處以言，則有處而無處。以廣大無邊故，十方佛國永寂如空，於不二境現諸凈土，隨其心凈則佛土凈，過十方界唯是一心，則不動毗耶離城而圓遍十方法界，謂之不可思議之處。
四、會分別主伴會集現通說法，謂之曰會。上云二處六會，會固依處，抑亦依時。時處既明，可得論會。初、為第一會；二、為第二會；、二品合為一會；至，共五品半合為一會；眾香菩薩來維摩詰室并加入人天之眾，又為一會；同到庵羅樹園後之四品，又為一會。就會之所集處言之，只在毗耶離。就會眾本處言，既有梵、釋，則遍大千；既有眾香世界菩薩，則遍十方諸佛國土。就會之所集時言之：時，維摩詰示疾時，兩皆一日間事；、，雖經歷非一時，中間亦一、二十年耳。就會之人法言：則通於過、現、未三世。若夫當念而通十世，當處而遍十方，則維摩詰法會，橫遍豎窮，大方之內皆充塞，盡未來際無間歇。雖吾人流轉五趣、三界中，未嘗不在維摩詰之法會。觸處相逢，皆見庵羅樹園、維摩詰舍法會，儼然未散。
五、藏分別佛法向分為經、律、論三藏。然有種種分別，茲出其例，配屬本經於下。
雜如翻譯名義、教乘法數、法苑珠林、高僧傳等此皆依世俗諦有分別耳，從勝義論，唯一佛法藏，無二無二分。謂之如來功德藏而無如來功德相可得，謂之自性清凈藏而無自性清凈相可得，謂之三德涅盤藏而無三德涅盤相可得，謂之一真法界藏而無一真法界相可得，是之謂維摩詰所說不可思議解脫經。
六、教分別古來種種分判言教，今大別之為三：一、世間教，即人天教；二、出世教，即三乘教；三、世出世間教，即是佛教。此經唯屬佛教。第今不依是以分別乎教。諸經論中常言三藏、十二分教，或略之為九分，或言小乘教唯九分，大乘有十二分。此不盡然，通大小故，然要以十二分為正。今分別本經之十二分教如下：
授成佛記，僅凈名問慈氏言及授當生凈土記、如有之此經佛告舍利弗問維摩詰疾、諸弟子等所述凈名之言，皆無問而自說此經散見各品，如夢幻泡等喻，若日月豈不凈也等指文義豐富，名理深閎也，本經當全屬此本經從佛合蓋現土，法會眾屢嘆未曾有，皆屬乎此此之十二分教，猶文章體例也。有單就文字名句之異而為區別者，如云有韻文、無韻文、駢文、散文者是。此中法本、重頌、孤起頌三是也。其余皆就文義以為之區別者，今不事詳論焉。要之，從一佛教而起分別，分別之極還一佛教，統不離乎佛教是也。
七、乘分別乘者，指能用此道法，運載有情至於所愿至地而言。然則從因致果，皆得言乘。雖行十惡、五逆至於地獄，亦得謂之地獄乘也。然至於三惡趣，非有情之所愿。從其所愿者以言之，分別如下：
菩薩此開菩薩乘因果為二：地前為菩薩乘，地上為佛乘。本經正屬此二於一佛乘，開說為三，為五，乃至為無量無數之乘，而是三乘、五乘，乃至無量數之乘，畢竟唯一佛乘。無不從此法界流出，無不還歸於此法界，無不流出於此維摩詰所說不可思議解脫經，亦無不還歸於此維摩詰所說不可思議解脫經也。