十一月三日，具官臣某，惶恐頓首獻書皇帝陛下：臣聞君子小人，用舍不並，國家否泰，恒必由之。君子道長，小人道消，於是上下交而萬物通，此所以為泰也。小人道長，君子道消，於是上下不交而萬物不通，此所以為否也。夫小人於蔽明害理，如目之有眯，耳之有充，嘉穀之有蟊，梁木之有蠹也。眯雖之目，則天地四方之位不分矣；充子野之耳，則雷霆蠅黽之聲莫辨矣；雖後稷之穡，禾易長畝，而蟊傷其本，則零瘁而不植矣。雖公輸之巧，台成九層，而蠹空其中，則圮折而不支矣。是以古先聖哲之立言垂訓，必殷勤切至，以小人為戒者，豈將有意讎而沮之哉。誠以其蔽主之明，害時之理，致禍之源博，傷善之釁深，所以有國有家者，不得不去耳。其在周易則曰：大君有命，開國承家；小人勿用，必亂邦也。在尚書則曰：除惡務本；去邪勿疑。在毛詩則曰：無縱詭隨，以謹無良；曾是掊克，斂怨以為德；盜言孔甘，亂是用餤；讒人罔極，交亂四國。在論語則曰：惡利口之覆邦家者。在春秋則曰：聚斂積實，不知紀極。毀信廢忠，崇飾惡言，靖譖庸回，服讒蒐慝。天下之人，謂之四凶。在禮記則曰：小人行險以徼幸，長國家而務財用者，必自小人矣。小人使為國家，而災害並至，雖有善人，無如之何。臣頃因讀書，常憤此類，不圖聖代，目睹斯人。戶部侍郎裴延齡者，其性邪，其行險，其口利，其誌凶，其矯妄不疑其敗亂無恥，以聚斂為長策，以詭妄為嘉謀，以掊克斂怨為匪躬，以靖譖服讒為盡節，總典籍之所惡，以為智術，冒聖哲之所戒，以為行能，可謂堯代之共工，魯邦之少卯。伏惟陛下協放勳文思之德，而鑒其方鳩僝功；體仲尼天縱之明，而辨其順非堅偽。則天討斯德，聖化允孚，小往大來，孰不欣幸。跡其奸蠹，日長月滋，陰秘者固未盡彰，敗露者猶難悉數。今請粗舉數事，用明欺罔大端，悉非隱微，皆可覆驗。陛下若意其負謗，則誠宜亟為辨明；陛下若知其無良，又安可曲加容掩。願擇左右親信，兼與舉朝公卿，據臣所言，閱實其事。儻延齡罪惡無狀，即臣之奏議是誣，宜申典刑，以制虛妄，俾四海法朝廷之理，兆人戴陛下之明。得失之間，其體甚大，不當複有疑慮，使辨之不早，以竟失天下之望也。前歲秋首，班宏喪亡，特詔延齡，繼司邦賦。數月之內，遽衒功能，奏稱：勾獲隱欺，計錢二十萬貫，請貯別庫，以為羨財，供禦所須，永無匱乏。陛下欣然信納，因謂委任得人，既賴贏餘之資，稍宏心意之欲，興作浸廣，宣索漸多。延齡務實前言，且希睿旨，不敢告闕，不敢辭難。勾獲既是虛言，無以應命；供辦皆承嚴約，苟在及期。遂乃搜求市鄽，豪奪入獻，追捕夫匠，迫脅就功。以敕索為名，而不酬其直；以和雇為稱，而不償其傭。都城之中，列肆為之晝閉；興役之所，百工比於幽囚。聚詛連群，遮訴盈路，持綱者莫敢致詰，巡察者莫敢為言。時有致詰為言，翻謂黨邪鬼直。天子轂下，囂聲沸騰，四方觀瞻，何所取則？蕩心於上，斂怨於人，欺天隱君，遠邇危懼，此其罪之大者也。
總制邦用，度支是司，出納貨財，太府攸職。凡是太府出納，皆稟度支文符，太府依符以奉行，度支憑按以勘覆，互相關鍵，用絕奸欺。其出納之數，則每旬申聞；其見在之數，則每月計奏。皆經度支勾覆，又有禦史監臨，旬旬相承，月月相繼，明若指掌，端如貫珠，財貨少多，無容隱漏。延齡務行邪諂，公肆誣欺，遂奏云：左藏庫司，多有失落，近因檢閱，使置簿書，乃於糞土之中，收得銀十三萬兩，其疋段雜貨，百萬有餘，皆是文帳脫遺，並同巳棄之物。今所收獲，即是羨餘，悉合移入雜庫，以供別敕支用者。其時特宣進止，悉依所奏施行。太府少卿韋少華抗表上陳，殊不引伏，確稱每月申奏，皆是見在數中，請令推尋，足驗奸計。兩司既相論執，理須辨鞫是非，臣等具以奏聞，請定三司詳覆。若左藏庫遺漏不謬，隱匿固合抵刑；如度支舉奏是虛，誣誑亦宜得罪。陛下既不許差三司按問，又不令檢奏辨明。度支言太府隱漏至多，而少華所任如舊；太府論度支奸欺頗甚，而延齡見信不渝。枉直兩存，法度都弛。以在庫之物，為收獲之功；以常賦之財，為羨餘之費。罔上無畏，示人不慚，此又罪之大者也。
國之府庫，用置貨財。物合入官，則納於其內；事合給用，則出乎其中。所納無非法之財，所出無不道之用，坦然明白、何曲何私？而延齡險猾售奸，詭譎求媚，遂於左藏之內，分建六庫之名，意在別貯贏餘，以奉人主私欲。曾不知王者之體，天下為家，國不足則取之於人，人不足乃資之於國，在國為官物，在人為私財，何謂贏餘，複須別貯？是必巧詐以變移官物，暴法以刻斂私財，舍此二途，其將焉取？陛下方務崇信，不加檢裁，延齡既怙寵私，益複放肆，遂錄積久逋欠，妄雲察獲奸贓，總計緡錢八百餘萬。聽其言則利益雖大，考其事則虛誕自彰：或是水火漂焚，或緣旱澇傷敗；或因兵亂散失，或遭寇賊敚襄攵；或準法免徵，或經恩合放；或人戶逃逸，無處追尋；或綱典拘囚，不克填納；或沒入店宅，歲久摧殘；或收獲舟船，年深破壞。類皆如此，難以殫論。在人者並無可科徵，屬官者悉不任貨賣，但存名額，虛掛簿書。大抵錢穀之司，皆恥財物減少，所以相承積累，不肯滌除，每當計奏之時，常充應在之數。延齡苟稱察獲，遂請徵收，恢張利門，誘動天聽。貽誚侮於方嶽，賈愁怨於烝黧，於茲累年，一無所得，其為疏妄，亦曰殆哉。陛下姑欲保持，曾無詰問；延齡謂能蔽惑，不複懼思。奸威既沮於四方，愉態複行於內府。由是蹂躪官屬，傾倒貨財，移東就西，便為課績，取此適彼，遂號羨餘，愚美朝廷，有同兒戲。諸州輸送布帛，度支不務準平，抑制市人，賤通估價，計其所折，即更下徵，重困疲，展轉流弊，既彰忍害，且示不誠。及其支送邊州，用充和糴，則於本價之外，例增一倍有餘。布帛不殊，貴賤有異。剝徵罔下，既以折估為各；抑配傷人，又以出估為利。事多矛盾，交駭物情。窮邊穡夫，痛憤切於骨髓；下土編戶，冤叫徹於蒼旻。而延齡以冒取折估為公忠，苟得出估為勝利，所謂失人心而聚財賄，亦何異割支體以徇口腹哉。殊不寤支體分披，口安能食；人心離析，財豈能存。此又罪之大者也。
平原遠鎮，扼制蕃戎，五原要衝，控帶靈夏。芟夷榛穢，翦逐豺狼，崎嶇繕完，功力才畢。地猶敻絕，勢頗孤危，新集之兵，誌猶未固。尤資贍恤，俾漸安居，頻敕度支，令貯軍糧。常使平原有一年之蓄，鹽州積半年之儲循環轉輸，不得闕數。近者二鎮告急，俱稱絕糧。陛下召延齡令赴中書，遣希顏宣旨質問，延齡確言饋餉不絕，儲蓄殊多，歲內以來，必無闕乏。希顏懼其推互，邀令草狀自陳，狀亦如言，略無疑畏。陛下覽其所奏，翻謂軍吏不誠，遂遣中官馳往檢覆，道路無轉運之跡，軍城無旬日之儲將卒嗷嗷，幾將不守。有如是之顛沛，有如是之欺謾，按驗既明，恩勞靡替，其為蠱媚，曠代罕聞。此又罪之大者也。
國之憲度，會府是司，位列諸郎，猶應辰象，任居六事，實代天工，內總轄於庶官，外敷化於列郡，舉措係生靈之命，得失關理亂之源，為人軌儀，安可容易。未有大官弛縱，而能使群吏服從；朝典陵遲，而欲禁天下暴慢。是以天寶將季，楊國忠為吏部尚書，亟於私庭銓集選士，果令逆豎得以為詞。史冊書之，足為國恥。而延齡放情亂紀，又甚國忠。懈於夙興，多闕會朝之禮；徇其鄙欲，大隳省署之儀。徙郎曹於裏閭，視公事於私第，盡室飫官廚之膳，填街持簿領之書。複有諸部參辭，四方申請，決遣資其判署，去就俟其指撝。延齡或聚客大誇，不令白事；或縱酒憑怒，莫敢入言。至有迫切而來，逾旬未省，輸納之後，累月不歸。資糧罄於滯淹，筋力困於朝集。晨趨夕散，十百為群；裏中喧闐，常若闤闠，衢巷列屠沽之肆，邑居成逆旅之津，離次慢官，虐人斁法，求之今古，鮮有其倫。此又罪之大者也。總領財賦，號為殷繁。自必識究變通，智權輕重，大不失體，細能析微，濟之以均平，蒞之以勤肅，近無滯事，遠無壅情，綱條之下無亂繩，鑒照之內無隱匿，然後人不困而公用足，威不厲而奸吏懲。苟或未郤，則非稱職。況延齡以素本僻戾之質，而加之以狂躁滿盈，既懵且驕，事何由理。遂以國家大計，委於胥吏末流，當給者無賄而不支，應徵者受賕而縱免。紀綱大壞，貨賂公行，苟操利權，實竊邦柄。近者度支小吏，屢為府縣所繩，鞫其奸贓，無不狼籍。通結動連於節將，交私匪止於苞苴。威福潛移，乃至於是，職司失序，固亦可知。此又罪之大者也。風教之大，禮讓為先，禮讓之行，朝廷為首。朝廷者，萬方之所宗仰，群士之所楷模，觀而效焉，必有甚者。是以朝廷好禮，則俗尚敬恭；朝廷尊讓，則時恥貪競。朝廷有失容之慢，則淩暴之弊播於人；朝廷有動色之爭，則攻鬥之禍流於下。聖王知其然也，故選建賢德，以為公卿，使人具瞻，不諭而化。昔周之方盛，多士盈朝，時靡有爭，用能俾乂。故其詩曰：慎爾出話，敬爾威儀，無不柔嘉。又曰：有來雍雍，至止肅肅。相維辟公，天子穆穆。言群臣相與事上，敬而能和，言語動作，靡有不善也。周德既衰，小人在位，務相侵侮，以至危亡。故其詩曰：方茂爾惡，相爾矛矣。又曰：既之陰汝，反子來赫。又曰：涼曰不可，覆背善詈。言小人得誌，惡怒是憑肆其褊心，以相詬病也。陛下勤修儀式，以靖四方，慎選庶官，以貞百度，內選則股肱耳目，外選則垣翰藩維。濟濟師師，鹹欽至化，庶相感率，馴致大和。而度支憑寵作威，恃權縱暴，侵刻軍鎮，匱闕資糧。將帥每使申論，延齡率加毀訾，或指誣隱盜，或謗訐陰私，或數其出處賤微，或億其心誌邪悖，詞皆鬼媟，事悉加誣。匹夫見淩，猶或生患，況將帥素加委遇，多著勳庸，縱有逾分取求，但宜執理裁處，苟當其所，孰敢不從？豈可對彼偏裨，恣行侵辱，使其慚於麾下，憤恥於朝廷。惟口起羞，諒非細故，為國聚釁，實由斯人。而又虐害群司，幸其闕敗，蔑彼彝典，逞於凶懷，氣吞等夷，隸蓄郎吏。時有履道而不為屈撓，守官而莫肯由從，遭其詆訶，則尤劇，或辱兼祖父，或毀及家門，皆名教所不忍聞，敘述所不堪紀。其為構陷，抑複多端，故示凶威，使人懾憚人之狂險，乃至於斯。上虧大猷，下扇流俗，炰禮義之府，蔑汙清明之朝。此又罪之大者也。度支舊管牛驢三千餘頭，車八百餘乘，循環載負，共饋邊軍，既有番遞之倫，永無科配之擾。延齡苟逞近效，不務遠圖，廢其葺修，減其芻秣，車破畜耗，略無孑遺。每須載運軍資，則令府縣差雇，或有卒承別旨，須赴促期，遂於街市之間，虜奪公私雜畜，披猖頗甚，費損尤多。吏因生奸，人不堪命，所減者則奏以為利，所費者則隱而不論，破實徇虛，多如此類。度支應給宮內及諸司使芻槁薪炭等，除稅草之外，餘並市供，所用既多，恒須貯備。舊例每至秋獲之後，冬收之時，散開諸場，逐便和市，免費高價，複資貧人，公私之間，頗謂兼濟。延齡悉隳舊制，但飾奸情，旋計萏薪價錢，以為節減剩利。及乎春夏之際，槁秸巳殫，霖潦之中，樵蘇不繼，軍廄輟莝，官廚待然，告闕頻煩於聖聰，徵摧絡繹於省署，崎嶇求買，何暇計量，糜損官錢，不啻累倍，聯蹇狼狽，率以為常。此則睿鑒之所明知，物情之所深駭，事之舛繆，觸緒皆然。臣愚以謂若斯之流，不過歲費國家百萬緡錢，及事體非宜耳。其為罪惡，未足傾危，事之可憂，不在於此。是以不複詳舉，以煩聽覽也。至如矯詭之態，誣罔之辭，遇事輒行，應口便發，靡日不有，靡時不為，自非狀跡尤彰，足致其禍者，又難以備陳也。
延齡有詐偽亂邦之罪七，而重之以耗斁闕遺，愚智共知，士庶同憤。以陛下英明鑒照，物無遁情，固非延齡所能蔽虧而莫之辨也。或者聖旨以其甚招嫉怨，而謂之孤貞，可托腹心；以其好進讒諛，而謂之盡誠，可寄耳目；以其縱暴無畏，而謂這強直，可肅奸欺；以其大言不疑，而謂之智能，可富財用。將欲排眾議而收其獨行，假殊寵而冀其大成。倘陛下誠有意乎在茲，臣竊以為過矣。夫君天下者，必以天下之心為心，而不私其心；以天下之耳目為耳目，而不私其耳目。故能通天下之誌，盡天下之情。夫以天下之心為心，則我之好惡，乃天下之好惡也。是以惡者無謬好者不邪，安在私托腹心，以售其側媚也。以天下之耳目為耳目，則天下之聰明，皆我之聰明也。是以明無不鑒，聰無不聞，安在偏寄耳目，以招其蔽惑也。夫布腹心，而用耳目，舜與紂俱用之矣。舜之意務求已之過，以與天下同欲，而無所偏私。由是天下臣庶，莫不歸心，忠讜既聞，元德逾邁。故虞書云：臣作朕股肱耳目。又云：明四目，達四聰。言廣大也。紂之意務求人之過，以與天下違欲，而溺於偏私。由是天下臣庶，莫不離心，險詖既行，昏德彌熾。故商書云：崇信奸回。大雅云：流言以對，冠攘式內。言邪僻也，與天下同欲者，謂之聖帝；與天下違欲者，謂之獨夫。其所以布腹心而任耳目之意不殊，然於美惡成敗，若此相遠，豈非求過之情有異，任人之道不同哉。太宗嚐問侍臣：何者為明君？何者為暗主？魏徵對曰：君之所以明者，兼聽也；其所以暗者，偏信也。又曰：秦之胡亥偏信，趙高肆其奸欺，卒至顛覆。徵之此說，理致甚明，簡冊備書，足為鑒戒。趙高指鹿為馬，愚弄厥君，曆代流傳，莫不痛憤。陛下每覽前史，詳考興亡，固亦切齒於斯人，傷心於其主。臣謂鹿之於馬，物類猶同，豈若延齡掩有而為無，指無而為有。陛下若不以時省察，得無使後代嗟誚，又甚趙高者乎！斯愚臣所以焦慮疚懷，以陛下為過者，良有所以也。
夫理天下者，以義為本，以利為末，以人為本，以財為末。本盛則其末自舉，末大則其本必傾。自古及今，德義立而利用不豐，人庶安而財貨不給，因以喪邦失位者，未之有也。故曰：不患寡而患不均，不患貧而患不安。有德必有人，有人必有土，有土必有財。百姓足，君孰與不足？蓋謂此也。自古及今，德義不立，而利用克宣，人庶不安，而財貨可保，因以興邦固位者，亦未之有焉。故曰：財散則人聚，財聚則人散。與其有聚斂之臣，寧有盜臣。無令侵削兆庶，以為天子取怨於下。其有若此者，行罰無赦。蓋為此也，殷紂以貪冒失人而亡，周武以散發得人而昌，則紂之多藏，適所以為害巳者之資耳。尚何賴於財賄哉！太宗亦云：務蓄積而不恤人，甚非國家之計。隋氏不道，聚斂無厭，所實洛口諸倉，卒為李密所利。此則前代巳行之明效，聖祖垂裕之格言，是而不懲，何以為理。陛下初膺寶曆，誌翦群凶，師旅繁興，徵求浸廣，榷算侵剝，下無聊生。是以涇原叛徒，乘人怨谘，白晝犯闕，都邑庶，恬然不驚，反與賊眾相從，比肩而入宮殿。雖蚩蚩之性，靡所不為，然亦由德澤未浹於人，而暴令驅迫，以至於是也。於時內府之積，尚如邱山，竟資凶渠以餌貪卒，此時陛下躬睹之矣。是用失人而聚貨，夫何利之有焉。車駕既幸奉天，逆泚旋肆圍逼，一壘之內，萬眾所屯，窘如涸流，庶物空匱。嚐欲發一健步，出視賊軍，其人懇以苦寒為辭，跪奏乞一襦袴，陛下為之求覓不致，竟憫默而遣之。又嚐宮壺之中，服用有闕，聖旨方以戎事之急，不忍重煩於人，乃剝親王飾帶之金，賣以給直。是時行從將吏，赴難師徒，倉黃奔馳，鹹未冬服，漸屬凝沍，且無薪蒸，饑凍內攻，矢石外迫，晝則荷戈奮迅，夜則映堞吟，淩風飆，冒霜霰，逾旬而眾無攜貳，卒能走強賊，全危城者，陛下豈有嚴刑重賞，使之然耶？唯以不厚其身，不藏其資，興眾庶同其憂患，與士伍共其有無，乃能使捐軀命而扞寇讎，餒之不離，並凍之不憾，臨危而不易其守，見死而不去其君。所謂聖人感人心而天下和平，此其效也。及乎重圍既解，諸道稍通，賦稅漸臻，貢獻繼至，乃於行宮外廡之下，複列瓊林、大盈之司，未賞功勞，遽私賄玩，甚沮惟新之望，頗摧死義之心。於是輿誦興譏，而軍士始怨矣。財聚人散，不其然歟！旋屬蟊賊內攻，翠華南狩，奉天所積財貨，悉複殲於亂軍。既遷岷梁，日不暇給，獨憑大順，遂複皇都。是知天子者以得人為資，以蓄義為富。人苟歸附，何患蔑資；義苟修崇，何憂不富。豈在貯之內府，方為巳有哉！故藏於天下者，天子之富也；藏於境內者，諸侯之富也；藏於囷倉篋匱者，農夫商賈之富也。奈何以天子之貴，海內之富，而猥行諸侯之棄德，蹙守農商之鄙業哉。陛下若謂厚取可以恢武功，則建中之取，既無成矣；若謂多積可以為已有，則建中之積，又不在矣；若謂徇欲不足傷理化，則建中之失，傷巳甚矣；若謂斂怨不足致危亡，則建中之亂，危亦至矣；然而遽能靖滔天之禍，成中興之功者，良以陛下有側身修勵之誌，有罪巳悔懼之詞，罷息誅求，敦尚節儉，渙發大號，與人更親。故雲祇嘉陛下之誠，臣庶感陛下之意，釋憾回慮，化危為安。陛下亦當為宗廟社稷建不傾不拔之永圖，為子孫黎元垂可久可大之休業，懲前事徇欲之失，複日新盛德之言。豈宜更縱憸邪，複行刻暴，事之追悔，其可再乎！
臣又竊慮陛下納彼盜言，墮其奸計，以為搏噬攫，怨集有司，積聚豐盈，利歸君上。是又大繆，所宜慎思。夫人主昏明，係於所任。咎繇、夔、契之道長，而虞舜享濬哲之名；皇甫、棸、楀之嬖行，而周厲嬰顛覆之禍。自古何嚐有小人柄用，而災禍不及邦國者乎！譬猶操兵以刃人，天下不委罪於兵，而委罪於所操之主；蓄蠱以殃物，天下不歸咎於蠱，而歸咎於所蓄之家。理有必然，不可不察。臣竊慮陛下以延齡之進，獨出聖衷，延齡之言，多順宸旨，今若以罪寘辟，則似為眾所擠，故欲保持，用彰堅斷。若然者，陛下與人終始之意則善矣，其於改過不吝去邪勿疑之道，或未盡善焉。夫人之難知，著自淳古；試可乃巳，載於典謨。陛下意其賢而任之，知其惡而棄之，此理之常，於何不可？倘陛下猶未知惡，但疑見擠，固有象恭挾詐之人，亦有黨邪害直之士，所資考覈，兩絕欺誣。陛下以延齡為能，愚臣以延齡為罪，能必有跡，罪必有端。陛下胡不指明其所效之能，以表忠賢，按驗其所論之罪，以考虛實，與眾同辨，示人不私。若能跡可稱，而罪端無據，則是黨邪害直之驗也。陛下當繩其傷善，以勵事君。罪端有徵，而能跡無實，則是象恭挾詐之驗也。陛下當糾其包禍，以戒亂邦。如此則上之於下，釋嫌構之疑；下之於上，絕偏惑之議。何必患邪無辨，枉直莫分，薰蕕同藏，其臭終勝，此則小人道長之象也。實時運否泰安危之所係，豈但有虧聖德，不利善人而已乎。陛下若必以與已同者為忠良，自我作者無改變，如此，則上之所欲莫不謟，上之所失莫不從，水火相濟不為非，金礪相須不為是，恥過作非不足戒，舍已從人不足稱。惟意是行，則匡輔或幾乎息矣；匡輔息，則理不可致。仲尼所謂一言喪邦者，在於予之言而莫予違也。事關興亡，固不可忽，希旨順默，浸巳成風，獎之使言，猶懼不既，若又阻抑，誰當貢誠。伏恐未亮斯言，請以一事為證：隻如延齡凶妄，流布寰區，上自公卿近臣，下逮輿台賤品，喧喧談議，億萬為徒，能以上言，其人有幾？陛下試令親信，博采輿詞，參校比來所聞，足鑒人間情偽。臣以卑鄙，任當台衡，既極崇高，又承渥澤，豈不知觀時附會，足保舊恩；隨眾沉浮，免貽厚責；謝病黜退，獲知幾之名；黨奸苟容，無見嫉之患。何急自苦，獨當豺狼，上違歡情，下餌讒口。良由內顧庸昧，一無所堪，夙蒙眷知，唯在誠直，綢繆帳扆，一紀於茲。聖慈既以此見容，愚臣亦以此自負，從陛下曆播遷之臲卼，睹陛下致興複之艱難，至今追思，猶為心悸，所以畏覆車而駭懼，慮毀室而悲鳴，蓋情激於中，雖欲罷而不能自默也。因事陳執，雖巳頻繁，天聽尚高，未垂諒察，輒申悃款，以極愚誠。憂深故語煩，懇迫故詞切，以微臣自固之謀則過，為陛下慮患之計則忠。縻軀奉君，非所敢避，沽名衒直，亦不忍為。願回睿聰，為國熟慮，社稷是賴，豈唯微臣。不勝荷恩報德之誠，謹昧死奉書以聞。臣誠惶誠恐頓首再拜。