經：諸比丘至深入禪定。
贊曰：上說宿因，令念退大以就小；下顯今果，令知舍權以取實。文分為三：初法；次喻；後合說故。初文有二：初明今實；後釋先權所由。比丘當知下是。初文又二：初知機熟；後說一乘。此初也。機熟有五：一、涅盤時到，眾生機熟，恐佛涅盤，聞即深信。二、眾又清凈，煩惱輕微，漸離染故。初說三乘出於濁世，眾生垢重，今久化之，漸令離垢，故名清凈。三、信解堅固，證解、證信二皆堅固，非可阻壞。四、了達空法。空法有二：一、生空；二、法空。生空為所證，法空為所知，已證生空，後聞般若，知法空故。五、深入禪定，四禪、九定能入出故。此依退已還發大心，聲聞等說，要此五具足，方會二權而歸一實，異則不然。
經：便集諸菩薩至得滅度耳。
贊曰：此說一乘。乘既說四，而為了義；說一，而為方便。解深密云：相生勝義無自性，如是我皆已顯示。若不知佛此密意，失壞正道不能往。故於其中立一乘，非有情性無差別。
勝鬘亦云：攝受正法善男子等，堪能荷負四種重任，喻能化設之，大通佛十劫坐於道場，震動十方，放光遠照十方，梵王觀光來集等事；遠領釋迦初時召集，動地雨華，放光遠照，乃至云作此思惟時，梵音慰喻我：善哉釋迦文等，皆是諸佛之神通也。
經：得未曾有至目不暫舍。
贊曰：此明虔恭，有八：一、得希法；二、心凈；三、踴躍；四、從坐起；五、到佛前；六、禮足；七、卻住；八、瞻仰。
經：而作是念至深心本愿。
贊曰：此明心念領解。初贊佛上德，後申一心領解。領解之情，謂知及欲，事既非一，能深且廣，言不能宣，佛知我心，何假具述？
經：爾時，佛告至彌多羅尼子不。
贊曰：下第三周第三大段、世尊發言印述，有三：初問眾見不；次我常稱其下，嘆其今德；後汝等勿謂下，談其往德。此初也。見是識義，非是眾人眼所不見，但意不識，德行如何？又見者，看義，現前立住，汝等看不？又雖眾見，未必存心，今欲說其德行，問眾見不，欲令眾生熟視瞻睹，聽察德行，故言見不。
經：我常稱其至種種功德。
贊曰：下嘆今德，有二：初嘆人；後嘆德。嘆德有二：初總；後別。此嘆人及總嘆德。
經：精勤護持至言論之辨。
贊曰：此別嘆德，有五：一、助宣正法；二、能於四眾示教利喜；三、能釋佛法；四、利益同行；五、言辨高峻。饒，多也，豐厚也，益也，余也。
經：汝等勿謂至亦最第一。
贊曰：下談往德，有十，此中有二：一、護助宣法，為護法城，受持正法，攝受正法；二、成勝人。
經：又於諸佛至無有疑惑。
贊曰：此有四德：一、解二空，即空觀有故；二、得四辨，住善慧地故；三、常審宣說，順所證故，離所詮故；四、無疑惑，理事二疑并已盡故。
經：具足菩薩至百千眾生。
贊曰：此有三德：一、具神通，法云地中大事業故；二、修梵行，常持菩薩三聚戒故；三、隱行大利，以小乘法利益眾生。
經：又化無量至教化眾生。
贊曰：此中一德，故攝論云：化故說一乘。即佛菩薩化作聲聞，引接同類，令發大心。亦即楞伽云：經於多劫，耽三昧酒，醉後從彼起，方發大心，勸余聲聞：我無量百返，曾於聲聞無余依涅盤而般涅盤，以彼非真滅，我從彼起，故於今者還發大心。汝等云何今猶住小？如是等義，如前一乘章。此德有二：一、利他行，化他令立無上菩提；二、即由利他成自利行，為凈佛土，常作佛事。
經：諸比丘至亦復第一。
贊曰：下第三周第四大段、正為授記，有二：初授滿慈記；後授五百記。初記又二：初記因；後記果。記因有六，此初，記成勝人。七佛者，即過去七佛：前劫有三，謂毘鉢尸佛、尸棄佛、毘濕縛浮佛；賢劫有四，謂迦路迦村陀佛、迦路迦牟尼佛、迦葉波佛、釋迦牟尼佛。辨賢劫等義，并如彌勒上生疏說。此為總陳過去七佛。今於我者，現在別陳。
經：而皆護持至三菩提。
贊曰：此有二記：一、護助宣法；二、化立菩提。
經：為凈佛土至菩薩之道。
贊曰：此有三記：一、常勤；二、利生；三、具菩薩道。
經：過無量至佛世尊。
贊曰：下果記，有六，此名號也。明解法義，故名法明。
經：其佛以至充滿其中。
贊曰：下第二、土相，有二：初顯；後結。顯中有六，此中有二：一、寬狹；二、相狀。相狀有三：一、寶地。二、地平。陵者，玉篇：大阜也。又丘陵，塚也。澗，水名也。廣深四尺即名為溝。壑，谷也，深也，坑也，虛也，窟室也。三、臺觀。
經：諸天宮殿至無有婬欲。
贊曰：此中有一，有善無惡，有四：一、天近；二、相見；三、無惡道女人；四、無欲化生。
經：得大神通至而自莊嚴。
贊曰：此中亦一，人天之相，有七：一、得通；二、身光；三、飛行；四、志固；五、精進；六、智慧；七、相好。
經：其國眾生至禪悅食。
贊曰：此唯有一，謂食任持，此說二食，佛地經說二：廣大法味，喜樂所持。無垢稱云：既飡不死法，還飲解脫味。余經說四，謂段、觸、思、識。攝論說四：一、不清凈；二、清凈；三、凈不凈；四、示現依止住食。增壹阿含經說九食，四是世間食，五是出世間食。何等四種世間之食？謂段食、觸食、思食、識食，廣說其相。云何五種出世間食？一、禪食；二、愿食；三、念食；四、八解脫食；五、喜食。常共專念除舍四種世間之食，求於五種出世間食。無漏之法破裂有漏，非有漏食；有漏之法違害無漏，非無漏食，實各名食，暫爾資持，可假名食，究竟即非。此及佛地、無垢稱經唯說無漏，非有漏食。余處說四，唯有漏食，非無漏食。阿含說九，通二種食。攝論說四依人辨食，非是法食，異佛地法味所生喜樂，即此法喜。
此依初得，唯在意識，欲界緣教，但言喜食。彼依後時，亦通六識，通色界有，故開喜樂，此合名喜，適悅同故。彼但約外緣，不說禪悅。禪悅即是輕安樂食。此通說內緣，故兼說禪悅。此依初得，唯在意識，但喜名食。彼無垢稱經假實有為、無為二勝為食，解脫苦故，名解脫食。真如理性，名不死食。二永資益，故偏說之。余經說四，謂段等者，唯說有漏，能長氣力，能長喜樂，能長希望，能攝諸根，大種造色，并壽與煖，相續不壞。又身、受、法、心此四如次，長有漏身，觀入念住，故但有四。阿含說九，有漏、無漏二合說故。後五之中，禪、喜二種即此二食，能長法身，資益勝故，所以偏說。愿、念、解脫雖亦實有資長之義，彼名為食，以非殊勝，通一切有，緣外、內，生劣於法、禪，故此等經略而不說。
經：有無量至及八解脫。
贊曰：此中唯一，謂三乘眷屬、菩薩三德、聲聞三德。
經：其佛國土至莊嚴成就。
贊曰：此結土相。
經：劫名寶明至遍滿其國。
贊曰：此有四記：一、劫；二、國；三、壽；四、塔。
經：爾時，世尊至化諸眾生類。
贊曰：二十一頌半分二：初十二頌頌上佛印述；後九頌半頌正為記。初文又二：初七頌頌嘆今德；後五頌頌嘆往德，不頌問眾。理雖但頌今德，文勢似頌一切應化弟子。初文有三：初二頌半標舉；次三頌釋成；後一頌半結略。此初也。
經：自說是聲聞至又現邪見相。
贊曰：釋成有二：初一頌半示住聲聞，去佛道遠，化諸眾生；後一頌半示現處小，實凈佛土。
經：我弟子如是至心則懷疑惑。
贊曰：此結略也。
經：今此富樓那至多聞有智慧。
贊曰：下五頌頌往德，有十種，此中有三：一、護法；二、勝人；三、多聞有智慧。長行所無。
經：所說無所畏至而自凈佛土。
贊曰：此中有七：一、能說；二、得通；三、具無礙解；四、識根；五、說凈法；六、為大益；七、凈佛土。
經：未來亦供養至護持法寶藏。
贊曰：下九頌半頌授記，中有二：初至實得滅度。
贊曰：下合領今說實，有二：初合領滅化；後合領說實。此初也。示二涅盤為佛之因，故言令汝種佛善根，示涅盤相。
經：世尊至得未曾有。
贊曰：此合領今說實，喜得未曾有。
經：爾時，阿若憍陳如等至便自以為足。
贊曰：十二頌半分二：初二頌半頌悔責；後十頌領解。此初也。初一頌標禮，後一頌半自責。
經：譬如貧窮人至時臥不覺知。
贊曰：下頌領解，為二：初六頌頌喻領；後四頌頌合領。初復為二：初四頌頌領昔權喻；後二頌頌領今說實喻。領權為三，此文有二：初七句領初教發心喻；次一句領中途方退喻。從生死中，至大乘舍，故名為往。法財無量，故名大富。以教法為膳，菩提心為珠，雖遇大乘，猶無明醉，故臥不覺。
經：是人既已起至有無價寶珠。
贊曰：三、領為設化城喻。退大已後，從生死起，往二乘國。
經：與珠之親友至五欲而自恣。
贊曰：領今說實喻。初頌示往因滅化顯真，後頌明生歡喜。雖現未富，當富諸財，未得五欲，如得無異。如見樹居白鷺，表水非無故。
經：我等亦如是至自足不求余。
贊曰：下四頌合領，有二：初二頌頌合領昔權；後二頌頌合領今說實。此初也。初一頌頌合領初將離險；次半頌頌合領中途方退；後半頌頌合領為設化城。
經：今佛覺悟我至身心遍歡喜。
贊曰：二、頌合領今說實，為二：初一頌頌合領滅化顯真；後一頌頌以生歡喜。
三門分別：一、來意；二、釋名；三、解妨。來意有二：一者、下根之徒，略有二類：名高之輩，前品與記；名非高輩，此品與記，故此品來。二者、佛與記中，上與同記，此與後記，故此品來。
釋名者，趣求進習，名學；進習止滿，名無學。今佛與彼記，名。
解妨者，問：何故為中根記合為一品，為下根記分二品耶？
答：高名之記，一異二同，滿慈、陳如二類別故；非高名輩，一同二異，二千、阿難等，兩類別故。由此兩類，分成二品。中性不然。高名之中，滿慈為化，下名之輩，阿難為化故也。
經：爾時，阿難至不亦快乎。
贊曰：此品有二：初眾自希望；後佛為記別。初文有二：初二人希請；後二千希請。初中復二：一、心念；二、申言。此初也。
經：即從座起至我等所歸。
贊曰：下申言，有三：初陳己有分以歸佛；次述二人合記所由；後正申請。此初也。
經：又我等至是佛之子。
贊曰：此述二人合記所由。
經：若佛見授至眾望亦足。
贊曰：正申請記。
經：爾時，學無學至住立一面。
贊曰：此二千希請。袒音：徒旱反，裼也，肉袒脫膊也。
經：爾時，佛告至世尊。
贊曰：下第二段、佛為記別，有三：初記阿難；次記羅睺；後記二千。初記有四：一、佛記；二、眾疑；三、佛知告之；四、阿難證說佛記。初長行，有八：一、佛名；二、因行；三、利益；四、國名；五、土相；六、劫名；七、住壽；八、贊嘆。此初也。由持法藏，智如海深而叵測，名如山高而難仰，名山海慧。所得神通縱任專擅，名自在；無所障礙，故名通王。
經：當供養至三菩提。
贊曰：此記因行。
經：教化二十至妙音遍滿。
贊曰：此有四記：一、利益；二、國名；三、土相；四、劫名。
經：其佛壽命至復倍正法。
贊曰：此記住壽。
經：阿難至稱其功德。
贊曰：此記贊嘆。
經：爾時，世尊至然後成正覺。
贊曰：此一頌因記，後四頌果記。
經：號曰山海慧至種佛道因緣。
贊曰：果記有六：初半頌名；次一句土相；一句國名；半頌利益；半頌贊嘆；二頌住壽。利益眾生，修佛因行。
經：爾時，會中至得如是決。
贊曰：第二、眾疑。
經：爾時，世尊至三菩提心。
贊曰：下第三、佛知告之，有三：初說始因；次陳後行；後結得記。此初也。俱舍論說，釋迦初逢，釋迦發心。如彼頌曰：於三無數劫，逆次逢勝觀，燃燈寶髻佛，初釋迦牟尼。今說中途隨一，所逢之佛非最初也。
經：阿難常樂至故獲斯記。
贊曰：此陳後行及結得記。故華嚴云：譬如貧窮人，晝夜數他寶，自無無上道。
贊曰：此後二也。尊者留身瞻部，不入涅盤，即今西方時有見者。
經：爾時，世尊至二千人不。
贊曰：第三、為二千記，有四：一、佛見問；二、阿難答；三、正記別；四、二千喜領。此初也。柔軟者，調順根熟。寂然者，心澄妙理。清凈者，非惑所惱。一心者，更不異思。
經：唯然，已見。
贊曰：此阿難答。
經：阿難至護持法藏。
贊曰：下記長行，有二：一、記因；二、記果。此初也。
經：末後同時至皆悉同等。
贊曰：下果記，有二：一、名同；二、余同。
經：爾時，世尊至後當成正覺。
贊曰：五頌為五，此有二：一頌標；一頌因。
經：各於十方國至漸入於涅盤。
贊曰：此有三：一頌標名同；一頌名土等同；一頌神用名同。長行所無。
經：爾時，學無學至如甘露見灌。
贊曰：第四、二千喜領。