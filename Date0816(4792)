江州東林興龍禪寺照覺禪師，諱常總，姓施氏，延平人也。母夢梵僧授白蓮華，因而誕生。長依寶云寺出家受具，游方造南師法席，三扣其室，南師乃問：是何宗旨？豁然大悟，服勤數載，推為導首。
初住泐潭，次遷東林，應遠公懸記，眾盈五百。神宗皇帝詔住大相國寺智海禪院，堅讓不赴，得請林下，徐國大王特奏賜照覺禪號。緣盡坐滅，全身瘞于鴈門塔左。
開堂日，上首白槌罷，師左各千古外。
師云：須是眼中聞。
僧曰：文殊不坐金臺殿，自有逍遙九萬程。
師云：言多道遠。
問：達磨九年面壁，意旨如何？
師云：身貧無被蓋。
僧曰：莫孤負他先圣也無？
師云：闍梨見處又作麼生？僧打一圓相。
師云：鷰雀不離窠。僧禮拜。
師云：更深猶自可，什後始愁人。
問：言詮不到處，請師垂示。
師云：云盡日月正，雪晴天地春。
僧曰：便恁麼去時如何？
師云：落在什麼處？僧提起袈裟角。
師云：放過一著。
問：但得本，莫愁末。如何是本？
師云：但識琴中趣，不勞弦上尋。
僧曰：如何是末？
師云：青山不礙白云飛。
僧曰：本末秪如是，宗乘事若何？
師云：夜深方見把針人。
上堂云：虎頭生角人難措，石火電光須密布。假饒烈士也應難，蒙底那能善回互。手擎日月，背負須彌，擲向他方，其中眾生不覺不知，其中眾生騎驢入諸人眼，諸人亦不覺不知。會麼？良久，云：鐵牛吼處三冬暖，木馬嘶時九夏寒。
上堂云：愚人除境不除心，智者忘心不忘境，不知心境本如如，觸目遇緣無障礙。遂舉拂子云：看拂子走過西天，卻來新羅國。知我者，為我拖泥帶水；不知我者，贏得一場怪誕。
上堂云：敲空作響，誰是知音？擊物無聲，徒勞側耳。不是目前法，莫生種種心。起滅不相知，個中無背面。象王行處，狐兔絕蹤；水月現時，風云自異。到遮，乾坤收不得，宇宙不知名，千圣立下風，誰敢當頭道？諸仁者！應是從前活計，所作施為，會與不會，一時掃卻。不如策杖歸山去，長嘯一聲煙霧深。
筠州黃檗真覺禪師，諱惟勝，俗姓羅氏，梓州中江人也。十五歲落發，即趨講席，推為翹楚。一日，因將扇子戲歷牕欞，砉然作聲，遂即省悟，頓舍舊習。即慕參尋，到南禪師法席，呈昔所見，即為印之，推為上首。後繼住黃檗，道行大播。因游輦下，駙馬都尉王詵咨問法要，敬以師禮。遂還蜀中，坐滅于云頂山。
問：明鏡高懸於此日，愿灑醍醐壯祖宗。師據坐。
僧曰：八方謌道泰，一國賀無私。
師云：重言不當吃。
問：大眾盡臨於座側，真乘一句請師宣。
師云：白云橫谷口。
僧曰：如何趣向？
師云：淥水迸清流。
僧曰：若不上來伸此問，焉知明月掌中觀？
師云：我早入荒草，子又踏蒺蔾。
問：一塵才起，大地全收，未是衲僧極則。如何是衲僧極則事？
師云：老僧到遮卻不會。
僧曰：學人更不會。
師云：儞不妨會得好。
問：不用拈槌舉拂，瞬目揚眉，離卻咽喉唇吻，請師速道。
師云：道不得。
僧曰：恁麼則截斷千古路，無人敢出頭。
師云：是。
僧曰：劍閣路巇嶮，夜行人更多。
師云：轉遠也。
問：久向黃檗事作麼生？
師云：屼地。
僧曰：露柱證明。
師云：大眾笑儞。
問：如何是祖師西來意？
師云：高臺無古鏡，糞有真珠。
問：文殊即不問，觀音在什麼處？
師云：聞鼓聲麼？僧禮拜。
師云：遮聾漢。
上堂云：羅漢書字，仰山白槌，禾山打鼓，清平蹈泥，四老人秪管一向婆母，不知泄漏真機。然雖泄漏真機，要且後人不知。良久，云：選佛須是英靈漢，敵祖還他師子兒。
上堂云：臨濟喝、德山棒，留與禪作人模范；歸宗磨、雪峰球，此個門庭接上流。若是黃檗即不然，也無喝，也無棒，亦不推磨，亦不輥球，前面是案山，背後是主山，塞卻儞眼睛，拶破儞面門。於此見得，得不退轉地，盡未來際，不向他求；若見不得，醍醐上味翻成毒藥。
上堂云：寂兮寥兮，蟾蜍皎皎下空谷；寬兮廓兮，曦光赫赫流四海。曹溪路上，剿絕人行；多子塔前，駢闐如市。直饒遮薦得倜儻分明，未是衲僧活計。大丈夫漢須是向黑闇獄中敲枷打銷驢腳略借看。
師云：腦後三斤鐵。僧便喝。
師云：驚殺老僧！僧拍一拍。
師云：老僧打退鼓。僧禮拜。
師云：龍頭蛇尾。
問：臨濟栽松即不問，百丈開田事若何？
師云：深著鋤頭。
僧曰：古人猶在。
師云：更添鋤頭。僧禮拜，師扣禪床一下。
師顧視大眾云：青山重疊疊，淥水響潺潺。遂拈拄杖云：未到懸崖處，擡頭子細看。卓一下。
上堂云：寶峰高，士罕到，巖前雪厭中，一日，沐浴畢，陞堂，告眾云：五十五年夢幻身，東西南北孰相親？白云散盡千山外，萬里秋空片月新。言畢而逝。肉身不壞，見存本院。
問：未離兜率，已降王宮；未出母胎，度人已畢。今日意作麼生？
師云：守株待兔，枉用心神。
僧曰：向上之機蒙師指，中下之流又如何？
師云：秪聞人作鬼，不見鶴成仙。
僧曰：不因入水，爭見長人？
師云：未問已前猶較些子。
問：如何是西來意？
師云：天輪左轉，地軸右旋。
問：文殊請不二之門，維摩默然而對，此理如何？
師云：昔年座主，今日禪人。
問：黑白未分時如何？
師云：天高地厚。
僧曰：分後如何？
師云：日暖月涼。
僧曰：便恁麼會，還得也無？
師云：須彌山倒卓。
問：如何是佛法大意？
師云：昨日立春今日暖，百花未綻柳先開。
僧曰：如何是教意？
師云：自家飛絮猶無定，休把長條絆別人。
問：諸佛不出世，達磨不西來，正當恁麼時，未審來不來？
師云：撞著儞鼻孔。
僧出禮拜，曰：學人有一問，和尚還答否？
師云：昨日答汝了也。
僧曰：今日作麼生？
師云：明日來。
又僧出禮拜，起曰：請和尚答話。
師云：答話了也。
僧曰：再請。
師云：記取話頭。
僧曰：話頭道什麼？
師云：念汝是初機。
師云：白云消散，紅日東昇，仰面看天，低頭覷地。東西南北，一任觀光，達磨眼睛，斗量不盡。演若何曾認影，善財不往南方，衲僧鼻孔遼天，到此一時穿卻。
上堂云：擊大法鼓，演大法義。未打鼓已前，文殊大士向諸人眉毛眼睫上出沒卷舒，作大佛事；及至擊動法鼓，觀音菩薩又向諸人耳上轉妙法輪。諸人還聞麼？直饒見得聞得，早是不著便；若也真個不知，自是無枝葉，莫怨太陽春。咄！
上堂云：般若無知，無所不知。作麼生說個無知道理？若謂杜絕視聽，何異斷見外道？其或忘知遺照，正是背境凡夫。諸人還知麼？釋迦老子終日向燈籠露柱隨有道有，隨無道無，雖不即於有無，亦不離於有無。如斯話會，鈍致祖師，明眼衲僧輒他冷笑。且問儞笑個什麼？喝一喝。
蘄州四祖山法演禪師，桂州人也。受業本州永寧寺，少年受具，壯歲游方，湘楚叢林，江淮禪席，所至知識，無不異待。道契南師，他游遂息。一住四祖三十余年，行解堅密，人天景仰。
開堂日，上首白槌罷，師云：吽！誰敢措口？更談何事？諸人還知麼？
問：如何是第一義？
師云：雙峰粗識好惡。
僧曰：和尚豈無方便？
師云：幸自可憐生！
僧曰：當陽一句蒙師指，謝家人本在漁船。
師云：放過即不可。
問：如何是祖師西來意？
師云：饑嗔飽喜。
問：如何是心相？
師云：山河大地。
僧曰：如何是心體？
師云：汝喚什麼作山河大地？
上堂云：云揚揚，雨瀝瀝，盡是諸人日用力。直饒於此便明得，二十拄杖教誰吃？
上堂云：葉辭柯，秋已暮，參玄人，須警悟。莫謂來年更有春，等閑蹉了巖前路。且道作麼生是巖前路？良久，云：嶮。
上堂云：主山吞卻案山，尋常言論；拄杖子普該塵剎，未足為奇。光景兩亡，復是何物？良久，云：劫火洞然毫末盡，青山依舊白云中。
上堂云：佛祖之道，壁立千仞，擬議馳求，還同點額。識不能識，智不能知，古圣到遮，垂一言半句，要儞諸人有個入處。所以道：低頭不見地，仰面不見天。欲識白牛處，但看髑髏前。如今頭上是屋，腳下是地，面前是佛殿，且道白牛在什麼處？乃召大眾，眾舉頭，師叱之。
潭州石霜山崇勝禪院琳禪師。問：拈槌舉拂拈放一邊，請師答話。
師云：高著眼。
僧曰：作家宗師。
師云：腳下蹉過。僧以坐具畫一畫。
師云：自領出去。
問：法王出世，請施法令。
師云：一二三四五。
僧曰：法令施行。
師云：瀟湘船子。
問：慈云靄靄，惠日輝輝，大眾欣然，乞師一接。
師云：好。
僧曰：不言含有象，何處謝無私？
師云：石女溪邊笑點頭。
問：石霜枯木重生時如何？
師云：海底金龜走，天邊玉兔明。
僧曰：恁麼則覺花開有地，果熟自然香。
師云：須彌頂上面南行。
上堂云：霜花一境，極目蕭然；枯木堂前，風行草偃。淥水滔滔無盡，白云合而還開，往來禪客飽足觀光，林下相逢呵呵大笑。且道笑個什麼？良久，云：煙村三四月，別是一家春。
上堂云：或談玄，或說妙，德山臨濟把手笑。更言無說是菩提，多年梁上生芝草。咦！
師元豐七年三月初八日凈發沐浴，至夜，小參云：平生行腳，方始見人；平生參禪，始終得力。成佛作祖，不離方寸；鑊湯爐炭，秪在而今。遮個消息，如人飲水，冷暖自知。聽吾一頌：大幻一段，見明燦爛。苦惱眾生，早晚分散。夜半，端然示寂。闍維，得舍利，葬于本山。
蘄州開元琦禪師。問：芥子納須彌即不問，微塵轉大法輪時如何？
師云：一步進一步。
僧曰：恁麼則朝到西天，暮歸唐土。
師云：作客不如歸家。
僧曰：懷州牛吃禾，益州馬腹脹又作麼生？
師云：人心似等閑。
問：有佛處不得住，無佛處急走過，離此二途，請師直道。
師云：但得雪消去，自然春到來。
僧曰：恁麼則截斷兩頭，歸家穩坐。
師云：不動一句又作麼生？
僧曰：大羅山頂依青嶂，掛月峰前看白云。
師云：心不負人，面無慚色。
問：久向道風，請師相見。
師云：云月是同，溪山各異。
上堂云：文彩未生，一物也無；文彩既生，萬事縱橫。明來暗謝，暗去明來，樓閣門開，誰睹善財？喝一喝，拍一拍，下座。
上堂云：虛空無內外，事理有短長，順則成菩提，逆則成煩惱。燈籠常瞌睡，露柱亦懊惱，大道在目前，更去何處討？擊禪床一下。
上堂云：四面亦無門，十方無壁落。頭髼，耳卓朔，個個男兒大丈夫，何得無繩而自縛？且道透脫一句作麼生道？良久，云：蹈破草鞋赤腳走。
上堂，以拂子擊禪床一下，云：作什麼？良久，云：因風吹火，用力不多。
福州玄沙明惠合文禪師。問：如何是佛？
師云：舌不從口出。
僧曰：從什麼處出？
師云：切忌耳根尋。
僧曰：上堂云：春山春水，春雨春風，蝶舞花紅，鶯啼柳綠。又道魚蹤鳥跡，兔角龜毛，火蝍蟟，竿頭進步。當恁麼時，應現法門，宣無盡意。咄！是底物撿點得來，鰕為子屈。
上堂云：三五十五，溈山水牯；二六十二，雪峰鼈鼻。雖是向上關棙，誰到恁麼田地？更有絕品醍醐，誰識舌頭滋味？智不到處，切忌切忌。為報南閩諸大士，鼻孔近來多失利。咄！
上堂云：云橫天際，雨出龍心，草木承恩，山川得主。樵者唱兮汝打鼓，漁者謌兮汝作舞，夜來天地動春風，笑問春風一無語。擊禪床一下。
潭州云蓋山海會寺守智禪師。問：實際理地，不受一塵；佛事門中，不舍一法。如何是一法？
師云：拈三放一。
僧曰：某甲鼻孔在什麼處？
師云：云蓋無鼻孔。
問：法爾不爾，如何契得？
師云：露柱掛燈籠。
僧曰：少遇知音。
師云：三門頭合掌。
問：鼓聲才罷，大眾臨筵，祖意西來，請師舉唱。
師云：雨過路頭乾。
僧曰：祖意既如是，家風事若何？
師云：腦後合掌。
僧曰：全因今日。
師云：謝汝到來。
問：大海有珠，如何取得？
師云：無心者得。
僧曰：到處有明月，在處有清風。
師云：秪為儞有心。
僧曰：別寶須還碧眼胡。
師云：少賣弄。
問：遠別五峰即不問，近居靈蓋事如何？
師云：門外三虵井，孤峰五色云。
僧曰：恁麼則千星中一月。
師云：鈍致殺人。
上堂云：云蓋并無長處，二時粥飯，略以相待。同時吃粥，同時吃飯，同坐吃茶，是事相隨，更覓什麼奇特事？若要奇特事，除是西來達磨。伏惟珍重！
上堂云：昨日高山看釣魚，步行騎馬失卻驢，有人拾得駱駝去，重賞千金一也無。乃云：若向遮薦得不著，還草鞋錢。吽！參。
上堂云：把斷命根，拽脫舌頭，飜身倒坐，走馬騎牛。若也不會，隨流入流。喝一喝。
潭州寶蓋山子勤禪師。問：師今已唱胡家曲，更將何法示來徒？
師云：一字兩頭垂。
僧曰：威光分此夜，照用出何門？
師云：頭上光明炟赫，腳下黑漆顢頇。
僧曰：入水見長人。
師云：傍觀者丑。
上堂云：溪山雖異，云月是同，順應方圓，任自西東。大眾！法不離色，響不離聲，到遮，明明聲色顯露，如何透得？還有透得底麼？良久，云：鐘鳴鼓響相交應，青山不礙白云飛。咄！
廬山圓通圓璣禪師。問：更深夜靜，正好商量。且道商量個什麼？
師云：達磨西來底。
僧曰：的有商量底道理也無？
師云：千江有水千江月，萬里孤舟萬里身。
問：生死到來，如何回避？
師云：堂中瞌睡，寮抽解。
僧曰：便恁麼時如何？
師云：須知有轉身一路。
僧曰：如何是轉身一路？
師云：傾出儞腦髓，拽脫儞鼻孔。
僧曰：便從今日無疑去也。
師云：作麼生會？
僧曰：但知行好事，不用問前程。
師云：須是恁麼。
問：一問一答，盡落言詮，不涉言詮，請師速道。
師云：縮卻舌頭。
僧曰：幾合一生疑著。
師云：碧眼胡僧。
上堂云：春雨微微，百事皆宜，禾曲發秀，蔬菜得時。阿難如合掌，迦葉亦攢眉。直饒靈山會上拈花微笑，筭來猶涉離微，爭似三家村老翁深耕淺種，各知其時？有事當面便說，誰管瞬目揚眉！更有一般奇特事，末後一著更須知。擊拂子，下座。
上堂云：云生嶺上，為瑞為祥；月落寒潭，有明有暗。千丈瀑布，舉世皆知；華藏玄關，何人會得？良久，云：善財不彈指，彌勒自門開。參。
安州九嵕山圓明院法明禪師。問：寶座既登於此日，請師一句露尖新。
師云：言中有響。
僧曰：皋鶴連天叫，金烏遶木飛。
師云：識取話頭。
問：得到寶山空手回時如何？
師云：用力者失。
僧曰：途中用盡意，
懡卻回歸。
師云：切忌道著。
上堂云：心本絕塵，眾生自昧，猶如澄清大海，浪起風生；亦如皎潔太虛，云興雨作。諸仁者！風未興，云未起，寒山拾得賀太平。九峻山嶺松高翠，寺前流水古今清，明眼衲僧須子細。乃笑云：久立，珍重！
桂州登云山超及禪師。問：未審云如何登？
師云：楖栗橫擔不顧人。
僧曰：山高巇嶮如何上？
師云：直往千峰萬峰去。
僧曰：便是為人處也。
師云：看腳下。
僧曰：謝師指示。
師云：嶮。
師云：登云山巇嶮。良久，云：山僧今日平地上吃交。下座。
福州昇山紹南正覺禪師，上堂，拈拄杖云：荷擔如來，盛作吾宗，嫡裔捻著。攪大海兮魚龍奔騰，指長天兮星辰交錯，履昏衢兮為炬為明，治疾苦兮為良為藥。於父子兮如龍如鳳，處昆仲兮如棣如萼，思少林兮徹皮徹髓，憶黃梅兮胡穿亂鑿。不見進人以禮，退人以禮，春風和暢，巖泉清泚。鄉云澹蕩，幽蘭旖旎，花開花合，龍眠龍起。金毛出林，靈龜曳尾，隱顯齊彰，各得其旨。琴不張弦，曲調高流，入千人萬人耳。大眾！更有一著，還知落處麼？以拄杖卓一下，云：穿開幽鳥道，敲遍野僧門。
隨州水南太平興國智秘禪師。問：如何是水南境？
師云：檜柏與翠竹交參，山色共野花鬭彩。
僧曰：如何是境中人？
師云：對面不相識。
上堂云：朝朝相似，日日一般，上來下去，應用無虧。洎乎說著佛法，又卻特地多端。諸人到遮，如何說得個平常底道理？良久，云：任從滄海變，終不為君通。參。
南岳勝業寺惟亨禪師。問：學人乍入叢林，乞師指示。
師云：欲行千里，一步為初。
僧曰：十二時中如何履踐？
師云：白云無心，青天有日。
上堂云：有利無利，莫離行市。王老師賣身即不問，且道廬陵米有人酬價麼？若無人，老僧自買自賣去。良久，云：東行不見西行利。以拄枝猶如然，不用強生擬議。以拂子擊禪床。
鼎州彰法禪寺覺言禪師，上堂，譙居士問：長老年多少？
師云：與太虛同壽。
居士云：好好借問。
師云：來風深辨。居士呵呵大笑。
師云：知。
上堂云：無弦有韻孰知音？朗月虛堂一片心，太古莫言非祖意，正聲寥廓至而今。且道是何曲調？咄！
安州興國禪院契雅禪師。問：請師不於語默答話。師以拄杖卓一下。
僧曰：和尚莫草草怱怱。
師云：西天斬頭截臂。僧禮拜。
師云：墮也，墮也。
上堂云：心如朗月連天靜。遂打一圓相，云：寒山子，儞性似寒潭徹底清，是何境界？良久，云：無價夜光人不識，識得又堪作什麼？凡夫虛度幾千春。乃呵呵大笑云：爭如獨坐明窗下，花落花開自有時。下座。