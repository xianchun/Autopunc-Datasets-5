爾時，五人即至佛所，以所得物供養世尊及比丘僧。供養已，復白佛言：世尊！惟愿如來授我阿耨多羅三藐三菩提記，令於賢劫成阿耨多羅三藐三菩提。善男子！爾時，寶藏如來即與五人授阿耨多羅三藐三菩提記：手龍！汝於來世賢劫之中當得成佛，号堅音如來，十号具足；堅音如來般涅盤後，陸龍次當作佛，号快樂尊如來，十号具足；快樂尊佛般涅盤後，水龍次當成佛，号導師如來，十号具足；導師佛般涅盤後，虛空龍次當成佛，号愛清凈如來，十号具足；愛清凈佛般涅盤後，妙音龍次當作佛，号那羅延勝葉如來，十号具足。善男子！寶藏如來記是五人賢劫成佛已。
寶海梵志復告持力捷疾：善男子！汝今可取種種莊嚴凈妙世界，如心所憙，便可發愿，與一切眾生甘露法味，專心精勤行菩薩道，慎莫思惟劫數長遠。
善男子！爾時，梵志捉持力捷疾臂，將至佛所。至佛所已，坐於佛前，白佛言：世尊！未來之世，於賢劫中，有幾佛向如來出世？
爾時，佛告持力捷疾言：善男子！半賢劫中，有千四佛出現於世。
持力捷疾言：世尊！彼賢劫中，諸佛世尊般涅盤已，最後妙音龍成阿耨多羅三藐三菩提，号那羅延勝葉。世尊！我愿於爾時修菩薩道，修諸苦行、持戒、布施、多聞、精進、忍辱、愛語、福德、智慧種種助道，悉令具足。賢劫諸佛垂成佛時，愿我在初奉施飲食。般涅盤後，收取舍利，起塔供養，護持正法。見毀戒者，勸化安止，令住持戒；遠離正見，墮諸見者，勸化安止，令住正見；散亂心者，勸化安止，令住定心；無威儀者，勸化安止，住圣威儀。若有眾生欲行善根，我當為其開示善根。彼諸世尊般涅盤後，正法垂滅，我於爾時當護持之，令不斷絕。於世界中，然正法燈。刀兵劫時，我當教化一切眾生，持不煞戒，乃至正見。於十惡中，拔出眾生，安止令住十善道中。滅諸盲冥，開示善法，我當滅此劫濁、命濁、眾生濁、煩惱濁、見濁，令無有余。於饑饉劫，我當勸化一切眾生安止住於檀波羅蜜，乃至般若波羅蜜亦如是。我勸眾生住六波羅蜜時，眾生所有一切饑餓、黑闇、穢濁、怨賊、斗諍及諸煩惱，悉令寂靜。於疾疫劫，我當教化一切眾生，悉令住於六和法中，亦令安止住四攝法。眾生所有疾疫、黑闇，當令滅盡。於半賢劫，斷滅眾生如是苦惱。一千四佛於半劫中出世涅盤，正法滅已，然後我當成阿耨多羅三藐三菩提。如千四佛所得壽命，聲聞弟子我之壽命，聲聞弟子亦復如是，等無差別。如千四佛於半劫中調伏眾生，愿我亦於半賢劫之中調伏眾生。是半劫中，諸佛所有聲聞弟子毀於禁戒，墮在諸見，於諸佛所無有恭敬，生於瞋恚惱害之心，破法壞僧，誹謗賢圣，毀壞正法，作惡逆罪。
世尊！我成阿耨多羅三藐三菩提時，悉當拔出於生死污泥，令入無畏涅盤城中。我般涅盤後，正法賢劫一時滅盡。若我涅盤，正法賢劫俱滅盡已，我之齒骨并及舍利，悉當變化作佛形像，三十二相瓔珞其身，一一相中有八十種好次第莊嚴，遍至十方無量無邊無佛世界，一一化佛以三乘法教化無量無邊眾生，悉令不退。若彼世界病劫起時，無有佛法，是化佛像亦當至中教化眾生，如前所說。若諸世界無珍寶者，愿作如意摩尼寶珠，雨諸珍寶，自然發出純金之藏。若諸世界所有眾生離諸善根，諸苦纏身，我當於中雨憂陀娑香、栴檀、沉水種種諸香，令諸眾生斷煩惱病、諸邪見病、身四大病，於三福處勤心修行，令命終時生天人中。
世尊！我行菩薩道時，當作如是利益眾生。我成阿耨多羅三藐三菩提已，當作如是佛事。般涅盤後，舍利復至無量世界，如是利益眾生。世尊！若我所愿不成，不得己利，不能與諸眾生作大醫王，不能利益者，我今便為欺誑十方無量世界在在處處現在諸佛，如來今者亦復不應與我授阿耨多羅三藐三菩提記。世尊！所與無量無邊億阿僧只眾生授阿耨多羅三藐三菩提記者，我亦不得見如是人，亦不聞佛音聲、法僧之聲、行善法聲，常墮阿鼻地獄中。世尊！若我所愿成就，得己利者，如來今者當稱贊我。
時佛即贊持力捷疾：善哉！善哉！善男子！汝於來世作大醫王，令諸眾生離諸苦惱，是故字汝為火凈藥王。
佛告火凈藥王：汝於來世過一河沙等阿僧只劫，入第二河沙阿僧只劫，後分賢劫中，一千四佛垂成阿耨多羅三藐三菩提，汝當悉得奉施飲食，乃至如上汝之所愿。那羅延勝葉般涅盤後，正法滅已，汝當成於阿耨多羅三藐三菩提，号樓至如來、應、正遍知、明行足、善逝、世間解、無上士、調御丈夫、天人師、佛、世尊。壽命半劫，汝之所得聲聞弟子，如千四佛所有弟子，等無差別，所化眾生般涅盤後，正法滅已。賢劫俱盡，齒骨舍利悉化作佛，乃至生天人中亦復如是。
爾時，火凈藥王菩薩復白佛言：世尊！若我所愿成就，得己利者，惟愿如來以百福莊嚴金色之手，摩我頂上。善男子！爾時，寶藏如來即以百福莊嚴之手，摩火凈藥王頂上。善男子！爾時，火凈藥王菩薩見是事已，心生歡喜，即以頭面禮於佛足，卻住一面。
爾時，寶海梵志以天妙衣與火凈藥王菩薩，而贊之曰：善哉！善哉！善男子！汝之所愿，甚奇甚特！從今已往，更不須汝與我策使，常得自在，修安樂行。
爾時，佛告寂意菩薩：善男子！時寶海梵志作是思惟：我今已勸無量無邊百千億那由他眾生，令住阿耨多羅三藐三菩提。我今見是諸大菩薩各各發愿，取凈佛土，唯除一人，婆由毗紐，此賢劫中其余菩薩亦離五濁。我今當於是末世中，以真法味與諸眾生。我今當自堅牢莊嚴，作諸善愿，如師子吼，悉令一切菩薩聞已，心生疑怪，嘆未曾有。復令一切大眾，天、龍、鬼神、乾闥婆、阿修羅、迦樓羅、緊那羅、摩睺羅伽、人及非人，叉手恭敬，供養於我，令佛世尊稱贊於我，并授記莂，令十方無量無邊在在處處現在諸佛，為諸眾生講說正法。彼諸如來聞我師子吼者，悉贊嘆授我阿耨多羅三藐三菩提記，亦遣使來，令諸大眾悉得見之。我今最後發大誓愿，成就菩薩所有大悲，乃至成阿耨多羅三藐三菩提已，若有眾生聞我大悲名者，悉令生於希有之心。若於後時，有諸菩薩成就大悲者，亦當愿取如是世界。是世界中，所有眾生饑虛於法，盲無慧眼，具足四流。是諸菩薩當作救護，而為說法。我乃至般涅盤已，十方無量無邊百千億諸世界中在在處處現在諸佛，於諸菩薩大眾之中，稱贊我名，亦復宣說我之善愿，令彼菩薩以大悲勤心，皆專心聽聞是事已，心大驚怪，嘆未曾有。先所得悲，皆更增廣，如我所愿，取不凈土。是諸菩薩，皆如我於不凈世界成阿耨多羅三藐三菩提，拔出四流眾生，安止令住於三乘中，乃至涅盤。
善男子！爾時，寶海梵志思惟如是大悲愿已，偏袒右肩，至於佛所。爾時，復有無量百千萬億諸天，在虛空中作天伎樂，雨種種華，各各同聲而贊嘆言：善哉！善哉！善大丈夫！今至佛所，發奇特愿，欲以智水滅於世間眾生煩惱。
爾時，一切大眾合掌恭敬，在梵志前，同聲禮敬而贊嘆言：善哉！善哉！尊大智慧，我等今者得大利益，能作牢堅諸善愿也。我等今者愿聞尊意所發善愿。爾時，梵志在於佛前，右膝著地。爾時，三千大千世界六種震動，種種伎樂不鼓自鳴，飛鳥走獸相和作聲，一切諸樹生非時華。三千大千世界之中，因地眾生於阿耨多羅三藐三菩提若已發心，若未發心，惟除地獄、餓鬼、下劣畜生，其余眾生皆悉生於大利益心、純善之心、無怨賊心、無穢濁心、慈希有心。飛行眾生尋住於空，心生歡喜，散種種華、末香、涂香、種種伎樂、幢幡、衣服而以供養。柔耎妙音贊詠梵志，皆悉一心欲聞梵志所發善愿，乃至阿迦貳吒天天上諸天亦下閻浮提，在虛空中散種種華，末香、涂香、種種伎樂、幢幡、衣服而以供養。柔濡妙音贊詠梵志，精勤一心欲聞梵志所發善愿。
爾時，寶海梵志叉手恭敬，以偈贊佛：
游戲禪定，如大梵王；光明端嚴，如天帝釋；
舍財布施，如轉輪王；持妙珍寶，如主藏臣；
功德自在，如師子王；不可傾動，如須彌山；
心不波蕩，如大海水；於罪不罪，其心如地；
除諸煩惱，如清凈水；燒諸結使，如火猛焰；
無諸障閡，猶如大風；示現實法，如四天王；
所雨法雨，如大龍王；充足一切，猶如時雨；
破諸外道，如大論師；功德妙音，如須曼華；
說法妙音，猶如梵天；除諸苦惱，如大醫王；
等心一切，如母愛子；攝取眾生，猶如慈父；
身不可壞，如金剛山；能斷愛枝，猶如利刀；
廣度生死，猶如船師；以智濟人，猶如舟船；
光明清涼，如月盛滿；開眾生華，如日初出；
能與眾生，沙門四果，猶如秋樹，生諸果實；
仙圣圍遶，猶如鳳凰；其意深廣，猶如大海；
等心眾生，猶如草木；知諸法相，如觀空拳；
等心行世，平如水相，成就妙相，善於大悲。
能與無量，眾生授記。我今調伏，無量眾生。
惟愿如來，與我授記，於未來世，成就勝道。
微妙智慧，大仙世尊，愿以妙音，真實說之。
我於惡世，要修諸忍，與諸結使，煩惱賊斗。
拔出無量，一切眾生，安止住於，寂滅道中。
善男子！寶海梵志說此偈贊佛已，是時一切大眾皆贊嘆言：善哉！善哉！大丈夫！善能贊嘆如來法王。
爾時，梵志復白佛言：世尊！我已教化無量億眾，發阿耨多羅三藐三菩提心。是諸眾生已各愿取凈妙世界，離不凈土，以清凈心種諸善根，善攝眾生而調伏之。火鬘摩納等一千四人，皆悉讀誦毗陀外典，如來已為是諸人等，授其記莂，於賢劫中當成為佛。有諸眾生多行貪、婬、瞋、癡、憍慢，悉當調伏於三乘中。是一千四佛所放舍者，所謂眾生厚重煩惱，五濁惡世能作五逆，毀壞正法，誹謗圣人，行於邪見，離圣七財，不孝父母，於諸沙門、婆羅門所，心無恭敬，作不應作，應作不作。不行福事，不畏後世，於三福處，無心欲行，不求天上人中果報，勤行十惡，趣三不善，離善知識，不知親近真實智慧，入於三有生死獄中，隨四流流，沒在灰河，為癡所盲，離諸善業，專行惡業。如是眾生，諸佛世界所不容受，是故擯來集此世界。以離善業，行不善業，行於邪道，重惡之罪，積如大山。爾時，娑婆世界賢劫中，人壽命千歲，是一千四佛大悲不成，不取如是弊惡之世，令諸眾生流轉生死，猶如機關，無有救護，無所依止，無舍無燈，受諸苦惱而反舍放，各各愿取凈妙世界。凈土眾生，已自善調，其心清凈，已種善根，勤行精進，已得供養無量諸佛，而更攝取。世尊！是諸人等，為實爾不？
爾時，世尊即告梵志：實如所言。善男子！是諸人等，如其所憙，各取種種嚴凈世界。我隨其心，已與授記。
爾時，梵志復白佛言：世尊！我今心動，如緊花於非時惡雹雨水，其雨水味，毒酢咸苦，以是雨故，生諸藥草、樹木、莖節、枝葉、華果、百谷諸味，皆悉雜毒。如是非時麤澀、惡濁、雜毒之物，眾生食已，增益瞋恚，顏色燋悴，無有潤澤。於諸眾生，心無慈愍，誹謗圣人，各各無有恭敬之心。常懷恐怖，共相殘害，生惱亂心，噉肉飲血，剝皮而衣，執持刀杖，勤作殺害，自恃豪族，色相端正，讀誦外典，便習鞍馬，善用刀矟、弓箭射御。於自眷屬生嫉妒心，若諸眾生修習邪法，受種種苦。
世尊！愿我爾時從兜術天下生最勝轉輪王家，若自在王家，處在第一大夫人胎，為諸眾生調伏其心。修善根故，尋入胎時，放大光明。其光微妙，遍照娑婆世界，從金剛際上至阿迦尼吒天，令彼所有諸眾生等，若在地獄，若在畜生，若在餓鬼，若在天上，若在人中，若有色，若無色，若有想，若無想，若非有想，若非無想，悉愿見我微妙光明。若光觸身，亦愿得知。以見知光故，悉得分別生死過患，勤求無上寂滅涅盤，乃至一念斷諸煩惱，是名令諸眾生初種涅盤之根栽也。
愿我處胎於十月中，得選擇一切法，入一切法門，所謂無生空三昧門，於未來世無量劫中，說此三昧，善決定心不可得盡。若我出胎，成阿耨多羅三藐三菩提已，彼諸眾生，我當拔出，令離生死，如是等眾，悉令見我。雖處母胎滿足十月，然其實是住珍寶三昧，結加趺坐，正受思惟，十月滿已，從右脅出，以一切功德成就三昧力故，令娑婆世界，從金剛際，上至阿迦尼吒天，六種震動。其中眾生或處地獄、畜生、餓鬼、天上、人中，悉得惺悟。爾時，復有以微妙光明遍照娑婆世界，亦得惺悟無量眾生。若有眾生未種善根，我當安止，令種善根。於涅盤中種善根已，令諸眾生生三昧芽。
我出右脅，足蹈地時，復愿娑婆世界，從金剛際，上至阿迦尼吒天，六種震動，所有眾生依水，依地，依於虛空，胎生、卵生、濕生、化生，在五道者，悉得惺悟。若有眾生未得三昧，愿皆得之；得三昧已，安止令住三乘法中不退轉地。我既生已，於娑婆世界所有諸天、梵王、魔天、忉利諸天，及日月天、四天王、諸大龍王、乾闥婆、阿修羅、迦樓羅、緊那羅、摩睺羅伽、化生神仙、夜叉羅剎，悉令盡來共供養我，令我生已尋行七步，行七步已，以選擇功德三昧力故，說於正法，令諸大眾心生歡喜，住於三乘。於此眾中，若有眾生學聲聞者，愿盡此生，便得調伏。若有習學緣覺乘者，一切皆得日華忍辱。有學大乘者，皆得執持金剛愛護大海三昧，以三昧力故，超過三住。我於爾時，悕求洗浴，愿有最勝大龍王來洗浴我身，眾生見者，即住三乘，所得功德如上所說。
我為童子，乘羊車時，所可示現種種伎術，為悟一切諸眾生故。處在宮殿，妻子、彩女五欲之中，共相娛樂，見其過患，夜半出城，除諸瓔珞嚴身之具，為欲破壞尼揵子等諸外道師。恭敬衣服故，我著袈裟，至菩提樹下，眾生見我處於菩提樹下，皆悉發愿，欲令我速以一切功德成就三昧力，說三乘法。聞是法已，於三乘中，生深重欲，勤行精進。若有已發聲聞乘者，令脫煩惱，要一生在當於我所，而得調伏。若有已發緣覺乘者，皆悉令得日華忍辱。若有已發大乘之者，皆得執持金剛愛護大海三昧。以三昧力故，超過四地。
我自受草於菩提樹下，敷金剛座處，結加趺坐，身心正直，系念在於阿頗三昧。以三昧力故，令入出息停住寂靜。於此定中，一日一夜，日食半麻半米，以其余半持施他人。我如是久遠修集苦行，娑婆世界上至阿迦尼吒，聞我名者，皆到我所，供養於我。我如是苦行，如是等眾悉當為我而作證明。若有眾生於聲聞乘種善根者，世尊！愿令是等，於諸煩惱，心得寂靜，若余一生，要至我所，我當調伏。緣覺、大乘亦復如是。
若有諸龍、鬼神、乾闥婆、阿修羅、迦樓羅、緊那羅、摩睺羅伽、餓鬼、毗舍遮、五通神仙來至我所，供養於我，我如是苦行，是等眾生皆為證明。若有已學聲聞、緣覺及大乘者亦復如是。若有四天下眾生修於外道麤食苦行，有諸非人往至其所，說如是言：卿等不能悉行諸苦，亦復不得大果報也，非是希有。如我地分，有一生菩薩行於苦行，復入如是微妙禪定，身、口、意業皆悉寂靜，滅出入息。一日一夜，日食半麻半米，如是苦行，大得果報，得大利益，多所開化。是苦行人不久當成阿耨多羅三藐三菩提。卿若不信我所言者，自可往至其所，觀其所作。
世尊！愿是諸人，舍其所修，悉來我所，觀我苦行。或有眾生已學聲聞，乃至大乘亦復如是。若有諸王、大臣、人民、在家、出家，一切見我行是苦行，來至我所，供養於我。或有已學聲聞、緣覺、大乘亦復如是。若有女人見我苦行，來至我所，供養於我，是諸女人所受身分，即是後身。若有已學聲聞、緣覺、大乘亦復如是。若有諸禽獸見我苦行，亦至我所，是諸禽獸於此命終，更不復受畜生之身。若有已發聲聞乘者，余一生在要至我所，而得調伏。若有已發緣覺心者亦復如是，乃至微細小蟲、餓鬼亦如是。我如是久遠苦行一結加趺坐，時有百千億那由他等無量眾生為我證明。如是眾生，已於無量無邊阿僧只劫種解脫子。
世尊！我如是苦行，過去眾生未曾有能作如是行，及余外道、聲聞、緣覺、大乘之人亦無有能作如是苦行。世尊！我如是苦行，未來眾生亦無能作，及余外道、聲聞、緣覺、大乘之人亦無能作如是苦行。我未成阿耨多羅三藐三菩提時，已能作大事，所謂破壞魔王及其眷屬。我愿破煩惱魔，成阿耨多羅三藐三菩提已，為一眾生安住阿羅漢勝妙果中，隨爾所時，現受殘業報身。如是第二眾生安住阿羅漢，第三、第四亦復如是。我為一一眾生故，示現百千無量神足，欲令安住正見之中，為一一眾生故，說百千無量法門義，隨其所堪，令住圣果。以金剛智慧破一切眾生諸煩惱山，為諸眾生說三乘法，為一一眾生故，過百千由旬不乘神力，往至其所，而為說法，令得安住無所畏中。或有諸人，於我法中欲出家者，愿無障閡，所謂羸劣、失念、狂亂、憍慢，無有畏懼，癡無智慧，多諸結使，其心散亂。若有女人欲於我法出家學道，受大戒者，成就大愿，我諸四眾：比丘、比丘尼、優婆塞、優婆夷，悉得供養。愿諸天人及諸鬼神得四圣諦，諸龍、阿修羅及余畜生受持八戒，修凈梵行。
世尊！我成阿耨多羅三藐三菩提已，若有眾生於我生瞋，或以刀杖、火坑及余種種，欲殘害我，或以惡言、誹謗、罵詈遍十方界，而作輕毀，若持毒食以用飯我，如是殘業，我悉受之，成阿耨多羅三藐三菩提。往昔所有怨賊眾生起於害心，種種惡言，以雜毒食出我身血，如是等人，悉以惡心來至我所。我當以戒、多聞、三昧、大悲薰心、梵音妙聲而為說法，令彼聞已，心生清凈，住於善法，所作惡業尋便懺悔，更不復作，悉令得生天上人中，無有障閡。生天人中，得妙解脫，安住勝果，離諸欲惡，永斷諸流，障閡業盡。若諸眾生有殘業者，皆悉得盡，無有遺余。
世尊！我成阿耨多羅三藐三菩提已，一切所有身諸毛孔，日日常有諸化佛出，三十二相瓔珞其身，八十種好次第莊嚴，我當遣至無佛世界、有佛世界及五濁界。若彼世界有五逆人毀壞正法，誹謗圣人，乃至斷諸善根，有學聲聞、緣覺、大乘，毀破諸戒，墮於大罪，燒滅善心，滅失善道，墮在生死空曠澤中，行諸邪道，登涉罪山，如是眾生百千萬億，一一化佛一日之中，遍為說法。或有奉事魔醯首羅，隨作其形而為說法，亦於爾時稱我名字而贊嘆之，愿是眾生聞贊嘆我，心生歡喜，種諸善根，生我世界。世尊！是諸眾生若臨終時，我不在其前為演說法，令心凈者，我於未來終不成阿耨多羅三藐三菩提。若彼眾生命終之後，墮三惡道，不生我國受人身者，我之所知無量正法悉當滅失，所有佛事皆不成就。事那羅延者亦復如是。
世尊！我成阿耨多羅三藐三菩提已，愿令他方世界所有五逆之人，乃至行諸邪道，登涉罪山，如是眾生，臨命終時，悉來集聚，生我世界，隨其本相所受身色，艾白無潤，面目丑陋，如毗舍遮。失念破戒、臭穢、短命，以此諸惡損減其身，資生所須常不供足，為是眾生故，於娑婆世界諸四天下，一時之中，從兜術下，現處母胎，乃至童子，學諸伎藝，出家苦行，破壞諸魔，成無上道，轉正法輪，般涅盤後，流布舍利，如是示現種種佛事，悉皆遍滿如是百億諸四天下。