利生機要，舍悲智無以立言；暢道軌圍，存中下無以臻極。茍非曠發群動，越絕孤應，則何以焰續千燈，芳騰五葉？
師韶陽的孫，香林嗣子，辟天人之深域，振今古之洪謨，建化度門，高運寰海。既編聯而互出，致流落以交參，敢議窺班，輒形刪定，但貴其簡略而已。於戲！祖胄之來，星布攸廣，或局一方一師之解，玷瀆先知；蘊半禪半律之宜，加諸後進。起異端於筆舌，固狂狷於辭鋒，譏圓明有三句接人，指凈慧列三聚之語，既非摭實，頗共傳虛，衒惑見聞，盜求聲利。蓋叢室之巨蠹也，豈堪忍乎？
夫欲抑其宗，必先入其奧，儻未甄別，徒自傷殘。魯語所謂：君子非詩書不言，非禮樂不動。故昔賢人，三緘其口，以誡于心。況吾徒萌一意，立一事，得不務於弘濟，而恣銷金銷骨之毀說，寧不畏慎滅身之斧耶？可為龜監矣！庶知我者，觀斯文而絕其謗，閱于集而味其道，則凜凜慧風，無遠不及。時辛未歲蕤賓月之五日，門人住明州雪竇山資圣寺明覺大師賜紫重顯序。