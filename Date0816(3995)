隆興府黃龍寶覺祖心禪師，南雄始興人，族鄔氏。為書生有聲，年十九目盲，父母禱圓通大士，許出家，即睹物，乃依龍山寺慧全。明年試經，唯師獻詩得奏名剃染。繼住龍山，以律身不嚴，幾逢橫逆，遂入叢林。謁云峰悅禪師，留三年，告悅將去，悅特指見南禪師。幼事翰墨，惡俗務。冠依茶陵郁禪師披削。往參云蓋顒禪師，顒歿，楊岐繼焉。岐見之，與語終夕。一日，忽問：受業師為誰？
云：茶陵郁和尚。
曰：吾聞伊過溪有省，作偈甚奇，能記否？
師誦云：
我有明珠一顆，久被塵勞關鏁。
今朝塵盡光生，照破山河萬朵。
岐笑而趨起，師愕視不寐。黎明，咨詢之，適歲暮，岐曰：汝見昨日打敺儺者麼？
云：見。
曰：汝一籌不及渠。
師復駭云：意旨如何？
曰：渠愛人笑，汝怕人笑。師大悟，巾侍久之。
嘉佑四年，辭游廬阜，圓通訥禪師一見，自謂不及，舉住承天，聲名籍甚。又遜居圓通，次徙法華、龍門、興化、海會，所至，眾如云集。
開堂日，問答已，乃曰：昔日靈山會上，世尊拈華，迦葉微笑，世尊道：吾有正法眼藏分付摩訶大迦葉，次第流傳，無令斷絕。至于今日，大眾！若是正法眼藏，釋迦老子自無分，將個甚麼分付？將個甚麼流傳？何謂如此？況諸人分上各各自有正法眼藏。每日起來，是是非非，分南分北，種種施為，盡是正法眼藏之光影。此眼開時，乾坤大地、日月星辰、森羅萬象，只在面前，不見有毫厘之相；此眼未開時，盡在諸人眼睛。今日已開者，不在此限；有未開者，山僧不惜手，為諸人開此法眼藏看。
舉手豎兩指曰：看看！若見得去，事同一家。若也未然，山僧不免重說偈言：諸人法眼藏，千圣莫能當。為君通一線，光輝滿大唐。須彌走入海，六月降嚴霜。法華雖恁道，無句得商量。大眾！既是滿口道了，為甚麼卻無句得商量？喝一喝，曰：分身兩處看。
上堂：乾坤之內，宇宙之間，中有一寶，秘在形山。大眾！眼在鼻上，腳在肚下，且道寶在甚麼處？遂曰：人面不知何處去，桃華依舊笑春風。
上堂，豎起拄杖曰：鋒刃上聝跳。橫按曰：微塵走馬。勞勞去復來，個是惺惺者。擲拄杖，下座。
上堂：不曾迷，莫求悟，為甚麼從上來卻有師承祖嗣？若也會得，入鄉隨俗；若也不會，餓死首陽山。然雖如是，入水見長人。
上堂：今日至節一，陽生於此日。拈起拄杖，召大眾曰：且道這個作麼生？若也見得，且恁麼應時納佑，若數至大年朝，前頭大有雪在。所以承天尋常十度發言九度休，何謂如此？當門不用栽荊棘，後代兒孫惹著衣。然雖如是，三十年後，太公釣魚。參。
上堂：古者道：將此深心奉塵剎，是則名為報佛恩。圓通即不然，時挑野菜和根煮，旋斫生柴帶葉燒。
上堂：江月照，松風吹，到這，還有漏網者麼？良久，曰：皇天無親。
上堂：釋迦老子有四洪誓愿云：眾生無邊誓愿度，煩惱無盡誓愿斷，法門無量誓愿學，佛道無上誓愿成。法華亦有四洪誓愿：饑來要吃飯，寒到即添衣，困時伸腳睡，熱處愛風吹。
上堂：日消萬兩黃金，法華門下不著。直饒不直半分錢，正入得法華門，未陞得法華堂，未入得法華室。且道甚麼人陞得法華堂，入得法華室？乃曰：眼有三角，頭峭五岳。
上堂：今日也是這個，明日也是這個，作麼生是那個？漆桶！參堂去。
凈空居士郭功甫訪師，上堂：夜來枕上作得個山頌謝功甫大儒，直要與天下有鼻孔衲僧脫卻著肉汗衫，莫言不道。遂曰：上大人，丘乙巳，化三千，七十士。
爾小生，八九子，佳作仁，可知禮也。
上堂：古人留下一言半句，未透時，撞著鐵壁相似。忽然一日覷得透後，方知自己自是鐵壁。如今作麼生透？復曰：鐵壁，鐵壁。
僧問：如何是佛？
曰：鑊湯無冷處。
云：如何是佛法大意？
曰：水底按葫蘆。
云：如何是祖師西來意？
曰：烏飛兔走。
問：不求諸圣，不重己靈，未是衲僧分上事。如何是衲僧分上事？
曰：死水不藏龍。
云：便恁麼去時如何？
曰：賺殺你。
熙寧五年遷化，壽四十八。
建康府保寧仁勇禪師，四明人，族竺氏。容止淵秀，齠為大僧，通臺教。俄黲服依雪竇明覺顯禪師，顯意其可任。一日，誚之，師憤悱，即往依泐潭，踰紀，疑情未泮。聞楊岐移云蓋，能鈐鍵學者，直造丈室，一語未及，頓明心印。出住保寧，余二十年，大揚祖道。
上堂曰：塵塵爾，剎剎爾，山是山，水是水，彌勒不入樓閣，善財不須彈指。以手一畫，曰：微塵世界，冰消瓦解，且道彌勒、善財在甚麼處？若向這參徹去，不妨在處稱尊；若也不見，客路如天遠，侯門似海深。
上堂：立春日，打春牛，一棒兩棒，千頭萬頭。雪華深處辨不得，頂門有眼空悠悠。拍手曰：羅羅哩，惱亂春風卒未休。
上堂：秋風涼，松韻長，未歸客，思故鄉。且道誰是未歸客？何處是故鄉？良久，曰：長連床上，有粥有飯。
上堂，舉：三圣云：我逢人即出，出則不為人。興化道：我逢人即不出，出則便為人。
師曰：此二尊宿恁麼為人，猶在半途，保寧今日路見不平。拈拄杖下座，大眾一時走散，擲下，歸方丈。
上堂：天上無彌勒，地下無彌勒，打破太虛空，如何尋不得？垂下一足曰：大眾向甚麼處去也？
上堂：祖師門下絕人行，深嶮過千萬仞坑。垂手不能空費力，任他堂上綠苔生。
上堂：若說佛法供養大眾，未免眉須墮落；若說世法供養大眾，入地獄如箭射。去此二途，且道保寧今日異說甚麼？三寸舌頭無用處，一雙空手不成拳。
上堂：嚙鏃之機猶是鈍，當鋒點的未為親。那吒十面十眸動，無相靈光翳日輪。咄！
上堂，拈起拄杖曰：宮商角徵羽，金木水火土。卓一下，曰：卦上吉兇分，三日後看取。
上堂：看看！山僧入拔舌地獄去也。以手拽舌曰：啊！
上堂：古人底，今人用；今人底，古人為。古今無背面，今古幾人知？嗚咿！一九與二九，相逢不出手。
上堂，以兩手畫一圓相，擘開，捺膝曰：渾侖擘不破，三人共兩個，滋味信全無，有誰吞得過？吞得過，且恁麼；吞不過，莫亂做。
上堂：有手腳，無背面，明眼人，看不見。天左旋，地右轉。拍膝曰：西風一陣來，落葉兩三片。
上堂：風鳴條，雨破塊，曉來枕上鶯聲碎，蝦蟆蚯蚓一時鳴，妙德空生都不會。都不會，三個成群，四個作隊，窈窈窕窕，飄飄颻颻，向南北東西折得梨華李華一佩兩佩。
再受保寧請，上堂，拍手三下，指口，搖手三下，便下座。
上堂：智不到處，切忌道著，道著則頭角生。大眾！頭角生了也，是牛？是馬？
上堂：無漏真凈，云何是中更容他物？喝曰：好人不肯做，須要屎臥。
上堂：恁麼來，傾湫倒岳；恁麼去，填溝塞壑；總不恁麼，錯！錯！
上堂：吞卻乾坤，大地開口，何處出氣？永嘉一宿曹溪，至今猶未瞥地。
上堂：十目視，十手指，一不成，二不是，會麼？寒鷹未舉首，俊鷂已沖霄。
僧問：昔年云外人皆委，今日當場略借看。
曰：山僧愛嗔不愛喜。
云：斬新日月，特地乾坤。
曰：恰似不相逢。
問：如何是佛？
曰：近火先焦。
云：如何是道？
曰：溺泥有刺。
云：如何是道中人？
曰：切忌踏著。
問：靈山指月，曹溪話月，未委保寧門下如何？
曰：嗄！
問：先德道：寒風凋敗葉，猶喜故人歸。未審誰是故人？
曰：楊岐和尚遷化久矣。
云：正當恁麼時，更有甚麼人為知音？
曰：無眼村翁暗點頭。
問：如何是保寧境？
曰：主山頭倒卓。
云：如何是境中人？
曰：鼻孔無半邊。
問：如何是佛？
曰：自屎不覺臭。
問：蓮華未出水時如何？
曰：半陰半陽。
云：出水後如何？
曰：七零八落。
潭州大溈真如慕喆禪師，臨川人，族聞氏。未總角，禮建昌永安圓覺律師，試所習得度，剛簡有識，以荷法為志。翠巖處眾日，師得與從游幾二十載，雖群居，常尊以師禮。
巖謂人曰：三十年後，喆子必大作佛事。
巖歿，塔于西山，師心喪三年。去依黃檗，游湘中時，謝公師直守潭，慕其名，以岳麓禮迎之，累日方就。遷慧光大溈。紹圣改元，奉驛召，引對延和殿，稱肯，錫紫服、真如號，尋補大相國寺。
上堂曰：古者道：一釋迦，二元和，三佛陀，自余是甚麼椀脫丘！慧光即不然，一釋迦，二元和，三佛陀，總是椀脫丘。諸人還知慧光落處麼？若也知去，許你具鐵眼銅睛；若也不知，莫謂幾經風浪險，扁舟曾向五湖游。
上堂：不用思而知，不用慮而解，廬陵米價高，鎮州蘿卜大。
上堂：阿喇喇，是甚麼？飜思破竈墮，杖子才擊著，方知辜負我。以拄杖擊香卓一下，曰：墮！墮！
上堂：十方同聚會，個個學無為。此是選佛場，心空及第歸。慧光門下，直拔超升，不歷科目。諸人既到這，風云布地，牙爪已成，但欠雷聲燒尾，如今為你諸人震忽雷去也。以拄杖擊禪床，下座。
僧問：大通智勝佛，十劫坐道場，為甚麼不得成佛道？
曰：苦殺人。
問：牛頭未見四祖時如何？
曰：寒毛卓豎。
云：見後如何？
曰：額頭汗出。
問：如何是教外別傳一句？
曰：飜譯不出。
師自分座至終，室中唯問：學者洗鉢盂話，上人如何會？僧擬對。
師即以手托曰：歇去。
二年十月八日，無疾說偈別眾，良久示寂。偈曰：
昨夜三更，風雷忽作，
云散長空，前溪月落。
闍維，設利大如豆斗許，目睛齒爪不壞，門弟子分塔于京、潭。
邵州丞熙應悅禪師，撫之宜黃，戴氏子。上堂曰：我宗無語句，徒勞尋路布，現成公案已多端，那堪更涉他門戶？覿面當機直下提，何用波吒受辛苦？咄！
明州雪竇法雅禪師。僧問：舉人不問西來意，乞師方便指迷情。
曰：霹靂過頭猶瞌睡。
云：謝師答話。
云：再三啟口問何人？
云：爭奈學人未禮拜何？
曰：休鈍置。
平江府穹隆智圓禪師，本郡人，族沈氏。未冠，依能仁曇卿下發。習臺教，授譯梵，棄謁甘露夫禪師。及保寧真凈之室，始發明。後依海印。一日，汲水澣衣，忽大悟，與印咨答若符契，留侍再閏，遂首眾於和之開圣。出住慶善，移穹隆。
上堂曰：三月晚春華正紅，馨香惹得亂群蜂。只知妄計競頭采，不覺從前造化空。
上堂：福臻不說禪，無事日高眠，有問祖師意，連擉兩三拳。大眾！且道為甚麼如此？不合惱亂山僧睡。
師性真率，雖仆夫亦與偶坐室中，唯蒲團紙帳而已。有求示眾語者，師答曰：汝覓上堂語，我今重為舉，莫向句中求，個全不許。
圓悟禪師行化至蘇城，詣山，炷香拜之。宣和甲辰五月中澣，語門人曰：吾翊且行矣。漏盡沐浴，端坐而終。茶毘，設利五色無數，合遺骨建窣堵波於西北隅。壽六十九，臘五十二。