臨濟禪師，諱義玄，曹州南華人也，俗姓邢氏。幼而穎異，長以孝聞。及落發受具，居於講肆，精究毘尼，博賾經論，俄嘆曰：此濟世之醫方也，非教外別傳之旨。即更衣游方。首參黃檗，次謁大愚，其機緣語句載於行錄。既受黃檗印可，尋抵河北鎮州城東南隅臨滹沱河側小院住持，其臨濟蓋因地得名也。唐咸通八年丁亥四月十日，攝衣據座，與三圣問答畢，寂然而逝，門人以全身建塔於大明府西北隅。敕謚慧照禪師，塔號澄靈。
臨濟家風，全機大用，棒喝齊施，虎驟龍奔，星馳電掣，負沖天意氣，用格外提持，卷舒縱擒，殺活自在，埽除情見，迥脫廉纖，以無位真人為宗，或喝或棒，或豎拂明之。
臨濟初至河北住院。見普化、克符二上座，乃謂曰：我欲於此建立黃檗宗旨，汝可成褫我。二人珍重下去。
三日後，普化卻上來問：和尚三日前說甚麼？濟便打。
三日後，克符上來問：和尚三日前打普化作甚麼？濟亦打。
至晚，小參云：我有時奪人不奪境，我有時奪境不奪人，我有時人境兩俱奪，我有時人境俱不奪。又云：如諸方學人來，山僧此間作三種根器斷。如中下根器來，我便奪其境，而不除其法；如中上根器來，我便境法俱奪；如上上根器來，我便境法俱不奪；如有出格見解人來，山僧此間便全體作用，不歷根器。大德！到者，學人著力不通風，石火電光卻蹉過了也。學人若眼目定動，即沒交涉。
古德又有云：中下根人來，奪境不奪法；中上根人來，奪境奪法不奪人；上上根人來，人境俱奪；出格人來，人境俱不奪。如是者，謂之四料揀。還見麼？覿面便呈無礙境，交鋒全露就中人。
三山來云：料者，材料之謂，譬如材料作舍，有大小曲直之不同。揀者，擇取之謂，譬如作舍材料，揀取何者謂棟梁，何者謂椽桷，因材而用，不致混浠。接人之法，因人而用，亦復如是。然四料揀中，止有人境二字，而復增一法字者何？大約人則就其當體作用者言，境則就其即物拈示者言，法則就其隨機接引者言。奪者，除而不用之意，須看有時二字甚活，不過接人處方便機關，臨時應用，通變圓融，無心合軌，檢點將來，似有奪不奪之異耳。如必拿定死蛇，思量擬議，早已瞎卻人眼，豈得為臨濟宗旨哉？學者不可不辨。
奪人不奪境：面貌不教人得見，青黃滿目任君看。
三山來云：王孫一去芳草綠。頌曰：
奪人不奪境，胭脂和紅粉，大地與山河，在在呈圖影。
奪境不奪人：禪板蒲團休錯用，眉毛眼睫最知音。
三山來云：洛陽春罷洞賓來。頌曰：
奪境不奪人，把手夜深行，相逢不相識，覿面沒疏親。
人境兩俱奪：走歸方丈慵開口，下卻禪床懶措言。
三山來云：漁翁夜宿三更晚。頌曰：
人境兩俱奪，虛空那摸索？無形金彈子，落盡翀霄鶴。
人境俱不奪：高聲唱起應難邈，拄杖拈來畫不成。
三山來云：牧童遙指杏花村。頌曰：
人境俱不奪，脫灑灑脫脫，腳板踏峨眉，舌頭談五岳。
臨濟因僧問：如何是真佛、真法、真道？
濟云：佛者，心清凈是；法者，心光明是；道者，處處無礙凈光是。三即一，皆空而無實，如有真正道人，念念心不間斷。達磨大師從西土來，直是覓個不受人惑底人。後遇二祖，一言便了，始知從前虛用工夫。山僧今日見處與佛祖無別，若第一句薦得，堪與佛祖為師；第二句薦得，堪與人天為師；第三句薦得，自救不了。
三山來別云：第一句薦得，半夜撞倒漆崑侖；第二句薦得，藕絲孔翻筋斗；第三句薦得，三歲孩兒跛挈行。直此三句，總就諸人見地而言。須看第一、第二、第三字面，話有深淺，語有漸次，如徒混悶一團，平空卜度，則不會臨濟所下之語矣。
第一句：三要印開朱點窄，未容擬議主賓分。
三山來云：遠。頌曰：
第一句，閉門打瞌睡，未曾睜眼時，游戲成三昧。
第二句：妙解豈容無著問，漚和怎負截流機？
三山來云：近。頌曰：
第二句，嬰兒剛有氣，地一聲來，眼耳鼻舌具。
第三句：但看棚頭弄傀儡，抽牽全借頭人。
三山來云：差。頌曰：
第三句，取火待鉆燧，燎卻面門毛，到底成何濟？
臨濟示眾云：大凡演唱宗乘，須一句中具三玄，一玄中具三要，有權有實，有照有用，汝等諸人作麼生會？
汾陽昭舉了，乃云：那個是三玄三要句？
三山來云：飛彈打黃龍，眉毛遭鼠齩。
第一玄中玄：如趙州答庭柏話，此語於體上又不住於體，於句中又不著於句，妙玄無盡，事不投機，如雁過長空，影沈寒水，故亦名用中玄。
三山來云：如趙州答庭柏話，此則就其現前指點，拈來便是，何等明淺，而目為玄中玄耶？且焉得以玄中玄看作用中玄？豈有用中玄而為第一玄之理？蓋凡演唱宗乘，何語不從體中發出？未有能離體說法者，還直以第一玄假立為體中玄者近是。
如何是第一玄？
三山來云：金剛兩頭肩。頌曰：
第一玄，烏龜飛上天，單剩一只腳，踏著威音前。
第二句中玄：如張公吃酒李公醉，前三三後三三，六六三十六，其言無意路，雖是體上發，此一句不拘於體故。
三山來云：如六六三十六之語，此正是親切指點，焉得謂之言無意路而目為句中玄耶？須知第二句中玄即用中玄。蓋有體而後有用，凡所發揮，皆是從體起用，故宜以用次於體，還直以第二玄假立為用中玄者近是。
如何是第二玄？
三山來云：空手把金鞭。頌曰：
第二玄，騎馬上高竿，噴地翻筋斗，吊下一文錢。
第三體中玄：此乃是最初一句，發於真體，此一句便具體中玄。因言顯理，以顯玄中之體。雖明此理，乃是機不離位故。
三山來云：如云體中玄是最初一句，發於真體。既是最初一句，發於真體，豈得以最初真體之句而目為第三玄耶？須知第三玄，乃是玄中玄，蓋兼前體用兩者，盡在當機拈出。名為體，不得名為用，不得名為非體非用，不得迥出意言，難於測度，非單就體而言也，還直以第二玄假立為玄中玄者近是。
如何是第三玄？
三山來云：虛空打秋千。頌曰：
第三玄，囫圇沒中邊，東洋飄大海，架個無底船。
第一要，當風誰敢道？千圣一時興，那能窮此妙？
三山來云：看此頌，猶是擬玄中玄而言者錯。
如何是第一要？
三山來云：頭頂烏紗帽。頌曰：
第一要，寥廓空浩浩，路斷烟水寒，行人那得到？
第二要，明鏡當臺照，胡漢用皆深，透匣青蛇躍。
三山來云：看此頌，亦是擬用中玄，而言者近之。
如何是第二要？
三山來云：午夜金雞叫。頌曰：
第二要，妍媸一齊照，縱橫妙用分，秦鏡當臺耀。
第三要，劫前者一竅，擬議問如何，拍手呵呵笑。
三山來云：看此頌，猶是擬體中玄而言者錯。
如何是第三要？
三山來云：城巿街頭鬧。頌曰：
第三要，漫把朱弦操，流水與高山，彈出無生調。
第一玄中有三要，木人空翻筋斗，八面玲瓏知是誰？
第一玄中第一要：青天腦裂霜無限，一葉凋時萬葉凋。
第一玄中第二要：天地漫漫無所在，亂山深處一山高。
第一玄中第三要：玉龍用處應無浪，萬派江流萬派清。
頌曰：
天高地厚足窮根，帝網重重不許論。剎剎塵塵無盡藏，不須彈指叩玄門。
第二玄中有三要，莫道鐵牛無伎倆，不憂水草不知閑。
第二玄中第一要：鐵馬嘶聲無蕩意，一波才動萬波隨。
第二玄中第二要：懶臥木牛忘水草，亂山堆一身閑。
第二玄中第三要：玉兔不知身照世，萬家樓上萬家明。
頌曰：
木人石女鬬玄機，電火光中尚笑遲。萬物會歸還委悉，一聲百雜碎須彌。
第三玄中有三要，劫外風光劫外春，不拘此際自相親。
第三玄中第一要：空劫那邊留不住，一塵中現剎塵身。
第三玄中第二要：豎窮橫徧空王外，帝網重重獨自游。
第三玄中第三要：踢倒虛空無罣礙，亂云深處亂云閑。
頌曰：
劫外靈枝劫外香，天然種草自清涼。二邊不溺非為妙，一喝青霄透大方。
三山來云：看此如上語句頌子，則是就三玄而分為九要矣，豈臨濟當時之意旨哉？聽吾頌。
如何是三玄三要？
三山來云：不妨疑著。頌曰：
三玄三要事如何？擬涉思惟蹉過多。揭諦揭諦僧揭諦，娑婆娑婆娑婆訶。
附山堂淳辨三玄語：臨濟一句中具三玄門，一玄門具三要。大機大用，豈容以句義劈析之耶？諸方問答玄要亦直言第一第二第三。汾陽偈曰：三玄三要事難分，得意忘言道易親。一句明明該萬象，重陽九日菊花新。至古塔主列為體中玄、句中玄、玄中玄，而三要說不行，付諸瞞盰而已。如必一一分析，則是蹈塔主之覆轍，不可不辨。
三山來云：臨濟宗旨妙在三玄三要，而從上諸老過為區分，未免十分破碎，山堂之言，誠為確論。止因臨濟語中有三玄三要字面，是以古塔主列為體中玄、句中玄、玄中玄，於三字上乃有著落，猶自有理。如以第一為玄中玄，第二為句中玄，第三為體中玄，前後顛倒，又必一玄分為三要，太煞零星，則已一一注出，尚得謂之玄要耶？總之，玄則不可思議，要則吃緊機關。就一語之中而有體有用，體用難窮，玄如是，而要亦如是。所以為一句具三玄，一玄具三要，大意如此而已，畫蛇添足者鑒諸。
臨濟一日問僧：我有時一喝如金剛王寶劍，有時一喝如踞地獅子，有時一喝如探竿影草，有時一喝不作一喝用。汝作麼生會？僧擬議，濟便喝。
三山來云：者僧當時便與一喝，管教臨濟擬議不來。
有時一喝如金剛王寶劍。
三山來云：金剛寶劍者，言其快利難當。若遇學人纏腳縛手，葛藤延蔓，情見不忘，便與當頭截斷，不容粘搭。若稍涉思惟，未免喪身失命也。
如何是金剛寶劍？
三山來云：逢妖便斬。頌曰：
金剛寶劍，無容思算，直下揮時，虛空血濺。
有時一喝如踞地獅子。
三山來云：踞地獅子者，不居窟穴，不立窠臼，威雄蹲踞，毫無依倚。一聲哮吼，群獸腦裂，無你挨拶處，無你回避處。稍犯當頭，便落牙爪，如香象奔波，無有當者。
如何是踞地獅子？
三山來云：力重如山。頌曰：
踞地獅子，觸著便起，突出爪牙，那容得你？
有時一喝如探竿影草。
三山來云：探竿影草者，就一喝之中具有二用。探則勘驗學人見地若何，如以竿探水之深淺，故曰探竿在手。即此一喝，不容窺測，無可摹擬，不待別行一路，已自隱跡迷踪，欺瞞做賊，故曰影草隨身。
如何是探竿影草？
三山來云：神出鬼沒。頌曰：
探竿影草，知丑知好，張家哥哥，李氏嫂嫂。
有時一喝不作一喝用。
三山來云：一喝不作一喝用者，千變萬化，無有端倪，喚作金剛寶劍亦得，喚作踞地獅子亦得，喚作探竿影草亦得。如神龍出沒，舒卷異常，迎之不見其首，隨之不見其尾，佛祖難窺，鬼神莫覷，意雖在一喝之中，而實出一喝之外。此四喝中之最玄最妙者，須看有時二字，甚是活潑，非一向如此用也。又看如之一字，不過彷佛如此，非真有如此名目也，向者轉得身來，方見臨濟老人用處。
如何是一喝不作一喝用？
三山來云：疑殺天下人。頌曰：
不作喝用，顛拈倒弄，擬問如何，全然無縫。
臨濟一日示眾云：參學人切須仔細，如賓主相見，便有言論往來，或應物現形，或全體作用，或把機權喜怒，或現半身，或乘獅子，或駕象王。如有真正學人來，他先喝一喝，拈出個膠盆子。善知識不辨是境，便上他境上做模做樣，學人又喝，前人不肯放下，此是膏肓之病，不堪醫治，喚作賓看主；或是善知識不拈出物，隨學人問處即奪，學人被奪，抵死不放，此是主看賓；或有學人應一個清凈境界，出善知識前，善知識辨得是境，把得住拋向坑，學人云：大好善知識！善知識即云：咄哉！不識好惡。學人便禮拜，此喚作主看主；或有學人披枷帶鏁出善知識前，善知識更與安一重枷鎖，學人歡喜，彼此不辨，此喚作賓看賓。大德！山僧所舉，皆是辨魔揀異，知其邪正。
三山來云：止如賓主不立又作麼生？
三山來云：賓主相看，乃就師資兩人而言；賓中賓等，乃就師資各人而言，不可不知。
賓中賓：克符云：倚門傍戶猶如醉，出言吐氣不慚惶。此是學人無鼻孔也。
如何是賓中賓？
三山來云：客路作游人。頌曰：
賓中賓，眉目得人憎，拍手長安去，寸步實難行。
賓中主：汾陽云：識得衣中寶，端坐解區分。分是學人有鼻孔也。
如何是賓中主？
三山來云：反鞭策鈍駑。頌曰：
賓中主，寒山顛作舞，不辨來端由，笑伊目如瞽。
主中賓：磐山云：不解當風提祖印，臨機應物自乖張。此是師家無鼻孔也。
如何是主中賓？
三山來云：暗室沒明燈。頌曰：
主中賓，甘作外游人，東西路不辨，南北豈能分？
主中主：克符云：橫按鏌鎁全正令，太平寰宇斬癡頑。問：既是太平寰宇，為甚卻斬癡頑？符云：不許夜行剛把火，直須當道與人看。風穴云：磨礲三尺劍，待斬不平人。此是師家有鼻孔也。
如何是主中主？
三山來云：當軒涂毒鼓。頌曰：
主中主，紅日正當午，寶劍高提時，觸殺佛與祖。
臨濟一日示眾云：我有時先照後用，有時先用後照，有時照用同時，有時照用不同時。先照後用有人在；
此人字指學人而言。
先用後照有法在；
此法字指宗師之法而言。
照用同時，驅耕夫之牛，奪饑人之食，敲骨取髓，痛下針錐；照用不同時，有問有答，立賓立主，和泥合水，應機接物。若是過量人，向未舉時撩起便行，猶較些子。
古德云：主一喝驗賓，賓一喝驗主；主再喝驗賓，賓再喝驗主。四喝後，無賓主也。到者，主家便奪卻，更不容他，須是各有抽身之路始得。
三山來云：賓主相見即不無，不喝不棒又作麼生？
有時先照後用：密云先布點晴空，霹靂後隨催驟雨。
三山來云：如遇僧來，便問云：汝是甚處人？或云：汝從甚處來？或云：汝名甚麼？先照一句，待伊作麼定動，或棒或喝，如此之類，是先照後用。
如何是先照後用？
三山來云：點燈吃飯。頌曰：
先照後用，老龍出洞，電卷雷奔，魚鰕腦痛。
有時先用後照：打破虛空百雜碎，回頭端坐定乾坤。
三山來云：如遇僧來，師便打，便喝，便豎指拈拳。先用一法，隨後云：還會麼？汝道是甚麼意旨？如此之類，是先用後照。
如何是先用後照？
三山來云：鑿壁偷光。頌曰：
先用後照，敲翻破竈，靈從何來？速道速道。
有時照用同時：眼親手辨雄雄勢，盜賊奸臣怎敢當？
三山來云：如遇僧來，師家或棒或喝，即此一棒一喝中，且看他如何承當？如何下語？此則即用為照，照即是用。又或師一喝，僧亦喝，師打云：不禮拜更待何時？如此之類，是照用同時。
如何是照用同時？
三山來云：無二無別。頌曰：
用同時，痛下針錐，魂驚膽喪，血染須彌。
有時照用不同時：云起南山雨北山，清風明月任君看。
三山來云：如遇僧來，師便云：汝來也。看他如何應答，師則隨機縱奪。如遇僧來，師先打一棒，看他如何支遣，師又別作商量。或照或用，不拘一格，賓主互喚，合水和泥，如此之類，是照用不同時。四者須看有時二字，不可執在一邊。
如何是照用不同時？
三山來云：或東或西。頌曰：
照用不同，伐鼓考鐘，箕星好雨，畢星好風。
一者有失正宗哭：如昧失宗旨，不能通徹，學人自己痛哭之類。
二者相符正宗哭：如偶爾契悟，符合宗旨，若須菩提悟佛說經，自己啼哭之類。
三者有違正宗哭：如違背宗旨，問答不投，宗師家歛手而哭蒼天之類。
一者相符正宗笑：如問答相符，彼此契合，寒山撫掌，拾得呵呵之類。
二者有失正宗笑：如錯過宗旨，問著不知落處，師笑云非思量情識所能測之類。
三者悟順正宗笑：如一旦悟徹，順應宗旨，有一火頭聞打木魚，拋下火杈云啊！啊！呵呵大笑之類。
一、殺人刀：斬犀截象，伏屍萬里。
二、活人劍：鋒鋩不犯，絕後再蘇。
三、腳踏實地：行行皆路，步步不差。
四、向上關棙子：迥出尋常，踏著便轉。
五、格外說話：牛口言語，馬口會取。
六、衲僧巴鼻：訶佛罵祖，踢倒須彌。
七、探竿影草：別真辨假，歛跡藏踪。
殺人刀：同前。
活人劍：同前。
肘後符：鎮埽山河，埽除魍魎。
影身草：龍睛莫睹，天眼難窺。
掣項索：放去收來，束妖縛魅。
耀眼鏡：隨手拈出，奪目換睛。
奪圣劍：埽除玄解，不居尊高。
一、殺活拄杖子：一頭放火，一頭放水。
二、金剛眼睛：分優辨劣，透海穿山。
三、獅子爪牙：虎口奪食，龍頷搊珠。
四、腳跟點地：行則須行，坐則便坐。
一、觸令支玄棒。
三山來云：如宗師置下一令，學人不知回避，觸犯當頭，支離玄旨，宗師便打，此是罰棒。
二、接機從正棒。
三山來云：如宗師應接學人，順其來機，當打而打，謂之從正，此不在賞罰之類。
三、靠玄傷正棒。
三山來云：如學人來見，宗師專務奇特造作，倚靠玄妙，反傷正理，宗師直下便打，不肯放過，此亦是罰棒。
四、印順宗旨棒。
三山來云：如學人相見，宗師拈示宗旨，彼能領會，答得相應，宗師便打，此是印證來機，名為賞棒。
五、取驗虛實棒。
三山來云：如學人才到，宗師便打，或進有語句，宗師亦打，此是辨驗學人虛實，看他有見無見，亦不在賞罰之類。
六、盲枷瞎棒。
三山來云：如宗師接待學人，不辨學人來機，一味亂打，眼無珠，謂之盲瞎，此師家之過，不干學人事。
七、苦責愚癡棒。
三山來云：如學人於此事不曾分曉，其資質見地十分癡愚，不堪策進，宗師勉強打他，是謂苦責愚癡，亦不在賞罰之類。
八、埽除凡圣棒。
三山來云：如宗師家接待往來，不落廉纖，不容擬議，將彼凡情圣解一竝埽除，道得也打，道不得也打，道得道不得也打，直令學人斷卻命根，不存枝葉，乃上上提持，八棒中之用得最妙者，此則名為正棒。
第一、正利大勢：從正接人，以此利物，不作高遠。
第二、平常大勢：用處尋常，拈來便是，不存奇特。
第三、真假大勢：借假明真，意在言外，不拘一定。
第四、本分大勢：作用自然，毫無勉強，不生枝節。
第一、天真大勢：如百丈卷席，馬祖下座，用處自然，不假安立。
第二、秘密大勢：如翠微駐步，趙州捏尼，暗機關，無須言說。
第三、平常大勢：如喚過凈瓶，卻安舊處，施為動轉，盡見本來。
第四、直示大勢：如即心是佛，汝是慧超，直捷提時，更無粘滯。
第五、呈似大勢：如豎拂捻拳，插鍬叉手，當機拈出，覿面相呈。
第六、收放大勢：如放下布袋，提起便行，隨卷隨舒，有擒有縱。
第七、權設大勢：如六牕譬喻，指樹吹毛，曲垂方便，妙合機宜。
第八、省悟大勢：如溈山撥火，臨濟三拳，急處妙提，通身慶快。
恁麼恁麼：乃雙明也。
不恁麼不恁麼：乃雙暗也。
有時與麼與麼，不與麼不與麼：乃雙明復雙暗也。
有時不與麼不與麼，與麼與麼：乃雙暗復雙明也。
初句：踏著秤錘原是鐵，莫將鍮石作黃金。此直教渠發善心，鑒覺自己是佛，是初善。
中句：露柱燈籠原非有，三門佛殿本來無。此直教渠破善心，莫守住如今鑒覺，是中善。
後句：彈指豎拳皆有我，穿衣吃飯豈名無？此直教渠明善心，莫昧卻從來知解，是後善。
恁麼也得：守戒護參終日坐，不教塵世污心田。
不恁麼也得：酒盞花盤無四大，就中滋味幾人知？
恁麼也不得：到底有為無所得，本來無物也何求？
不恁麼也不得：柳陌花衢空過眼，秦樓歌舘漫開懷。
恁麼不恁麼總得：把定放行無罣礙，青山綠水本如如。
恁麼不恁麼總不得：把定看來無可把，放行覷去有何行？
第一句：第一句，莫莽鹵，一箭射穿鑌鐵鼓。東西南北孰為鄰？上下四維誰作主？此即本體一句，以明西來意。
第二句：第二句，分明處，犯手傷鋒如次序。長安大道信步行，一任諸人來與去。此即作用一句，以明西來意。
第三句：第三句，須薦取，語的言端今與古。桃花輕薄逐波流，柳絮顛狂隨風舞。此即體用縱橫一句，以明西來意。
體中玄：凝然三寸子，不落二邊機。
用中玄：只施三尺劍，揮斷九天云。
玄中玄：磨盤秋結子，碓嘴夏開花。
第一訣：到處青山竝綠水，隨時翠竹與黃花。明體。
第二訣：高懸明鏡分優劣，橫拈拄杖驗正邪。明用。
第三訣：頭戴草鞵登寶殿，手攜經卷入花衢。明玄。
濟宗六病藥灌鐵牛。
三山來云：東邊去，西邊來。
陽云：西河弄獅子。
三山來云：屙屎放尿也要自己去。
第一訣：珊瑚枝枝撐著月。
第一訣，接引無時節，巧語不能詮，云散天邊月。
第二訣：夢里一條鐵。
第二訣，舒光辨賢哲，問答利生心，拔出眼中楔。
第三訣：百草頭邊俱漏泄。
第三訣，西國胡人說，濟水過新羅，北地用邠鐵。
請益問：如何是佛？有所請益而問也。
呈解問：天不能蓋，地不能載時如何？自呈見解而問也。
察辨問：有一問在和尚處時如何？審察辨難而問也。
投機問：和尚道，枯樁豈不是法身邊事？相投機竅而問也。
偏僻問：鶴立枯松時如何？偏枯僻執而問也。
心行問：皂白未分，乞師方便。自表心行而問也。
探拔問：不會底人為甚麼不疑？探求尋拔而問也。
不會問：乍入叢林，乞師指示。不會個事，直陳而問也。
擎擔問：一物不將來時如何？自擎擔所見而問也。
置問問：睜目不見邊際時如何？置一問頭而問也。
故問問：一切眾生皆有佛性，為甚狗子卻無？設為一故而問也。
借問問：大海有珠，如何取得？別借一端而問也。
實問問：只見和尚是僧，如何是佛是法？以其實理而問也。
假問問：者個是殿底，如何是佛？假此一端而問也。
審問問：一切諸法本來是有，那個是無？審察其理而問也。
徵問問：祖師西來，當為何事？徵考其故而問也。
明問問：不問有言，不問無言。明白直捷而問也。
默問問：外道到佛處，無言而立。默然不言而問也。
一、超宗異目：見過於師，方堪傳授。
三山來頌云：
超宗異目，叢林杰出，奮起威雄，噬人無數。
二、齊眉共躅：見與師齊，減師半德。
三山來頌云：
齊眉共躅，克繩武步，獨振家聲，牙爪露出。
三、影響音聞：野干倚勢，異類何分？
三山來頌云：
影響音聞，彷佛不真，狐犬競吠，野干亂鳴。
佛正法眼藏帶：太虛寥廓塵埃凈，智監圓明物我殊。
佛正法眼，迦葉親承。祖禰不了，殃及兒孫。
如何是佛正法眼藏帶？
三山來云：一滴傳一滴。頌曰：
佛正法眼，黃面親傳。破顏笑後，滅瞎驢邊。
佛法藏帶：別傳教外無言說，三藏圓收體性同。
吾佛法藏，撈摝眾生。百千三昧，彈指圓成。
如何是佛法藏帶？
三山來云：芥子納須彌。頌曰：
佛法寶藏，不用思量。點頭三下，自肯承當。
理貫帶：烏雞半夜鳴何處？枯木花開劫外春。
理貫全收，萬派同流。毘盧華藏，物物頭頭。
如何是理貫帶？
三山來云：掉頭背後看。頌曰：
至理無言，絕妙絕玄。一囊包括，威音那邊。
事貫帶：群生造化承斯力，一道靈光觸處周。
事貫有無，纖塵不漏。萬象森羅，全機無咎。
如何是事貫帶？
三山來云：處處卻逢渠。頌曰：
事事通貫，非異非同。塵塵剎剎，明月清風。
理事縱橫帶：應物行權無定法，隨緣立理絕羅籠。
理事縱橫，照用齊行。者邊那邊，日午三更。
如何是理事縱橫帶？
三山來云：一任放去收來。頌曰：
理事縱橫，柳陌花邨。無二無別，信步放行。
屈曲垂帶：垂絲千尺鉤還曲，利物多方語帶悲。
屈曲垂慈，棒喝齊施。覆藏密旨，少室靈枝。
如何是屈曲垂帶？
三山來云：為憐三歲子，不惜兩莖眉。頌曰：
屈己垂慈，苦心誰知？千般委曲，萬種提撕。
妙叶兼帶：同生同死機難測，雙放雙收用最奇。
妙叶真機，境物如如。是凡是圣，無歉無余。
如何是妙叶兼帶？
三山來云：正徧非獨立，借句亦雙行。頌曰：
妙叶兼帶，臨機自在。用出天然，無滯無礙。
金針雙鎖帶：直呈大道機關密，突出全機理事玄。
金針雙鎖，全心印可。有句無句，千花萬朵。
如何是金針雙鎖帶？
三山來云：山前山後兩鉤連。頌曰：
金針雙鏁，兩兩圓通。理事不二，妙用無窮。
平懷常實帶：吃飯吃茶無別事，見山見水總皆然。
平懷常實，事圓理極。露柱燈籠，無得無失。
如何是平懷常實帶？
三山來云：色色本來人。頌曰：
平懷常實，隨來隨去。不用思量，頭頭俱是。
浮山每於示徒之際，遍舉宗門語句，而學者編集，乞山名之。因其類聚，目之曰佛祖宗教義九帶集。
又曰：若據圓極法門，本具十數。今此九帶已為諸人說了也，更有一帶，還見麼？若見得親切分明，卻親出來說看。說得相應，則通前九帶，圓明道眼；若見不親切，說不相應，但依吾語言以為見解，則名謗法，無有是處。到此合作麼生？眾罔措，山遂叱散。
三山來云：浮山九帶之語已是理事俱備，體用全該，曲盡禪宗旨趣。然語句血脈暗與曹洞相通，可見宗旨符合處，學者不可泥辭害理。須看一帶字，妙叶無方，事聯乎理，理聯乎事，體聯乎用，用聯乎體，內外聯貫，兼帶不窮。切忌十分分疏，作一段一段說話，便非九帶之義矣，有識者監之。
黃龍南禪師問隆慶閑云：人人有個生緣，上座生緣在甚麼處？
閑云：早晨吃白粥，至晚又覺饑。
又問：我手何似佛手？
閑云：月下弄琵琶。
又問：我腳何似驢腳？
閑云：鷺鸞立雪非同色。
黃龍每以此三轉語垂問學者，莫契其旨，脫有酬者，亦未嘗可否，叢林目之為黃龍三關。南州居士潘興嗣問其故，龍云：已過關者，掉臂而去。從關吏問可否者，未過關者也。
復自頌云：
我手佛手兼舉，禪人直下薦取，不動干戈道出，當下超佛越祖。
我腳驢腳竝行，步步踏著無生，會得云收月皎，方知此道縱橫。
生緣有語人皆委，水母何曾離得蝦？但見日頭東畔出，誰能更吃趙州茶？
生緣斷處垂驢腳，驢腳伸時佛手開，為報五湖參學者，三關一一透將來。
我手何似佛手：一任揀取，拈來便用。
我手何似佛手？拈起扇子擗口。打落帝釋花冠，卻是寒山埽箒。
如何是我手何似佛手？
三山來云：活鱍鱍地。頌曰：
我手何似佛手？生來快便抖擻。伸出十指分明，駭得魚龍競走。
我腳何似驢腳：走遍天涯，踏著是路。
我腳何似驢腳？車輪頓生八角。三千剎海波澄，一陣西風葉落。
如何是我腳何似驢腳？
三山來云：莫亂走。頌曰：
我腳何似驢腳？南北東西斟酌，一任到處風流，究竟無容摸索。
人人有個生緣：吃飯穿衣，承誰恩力？
人人盡有生緣，落花流水桃源，過後再無尋處，滿蓑烟雨漁邨。
如何是人人有個生緣？
三山來云：十分現成。頌曰：
人人有個生緣，朝朝日日往還，不是本來快足，賺殺李四張三。
南堂示眾云：參學至要不出個最初末後句，透得過者，平生事畢；其或未然，更與你分作十門，各用印證自心，看得穩當也未？
一、須信有教外別傳：從來不疑。
三山來頌云：
教外別傳誰不信？才聞舉著低頭聽。不知賺殺多少人，千古萬古成藥病。
二、須知有教外別傳：看破了也。
三山來頌云：
教外別傳人盡知，如泥如醉又如癡。忽然平地翻筋斗，耳朵原是兩片皮。
三、須會無情說法與有情說法無二：入耳無異聲。
三山來頌云：
無情有情均說法，聽得分明沒搭撒。落花流水竝松濤，咳唾語言六七八。
四、須見性如觀掌上，了了分明：瞞得過那些？
三山來頌云：
見性分明毫不差，看來不覺眼迷麻。自從識得本來面，綠水青山滿樹花。
五、須具擇法眼：金沙終不混。
三山來頌云：
雙眸擇法貴圓明，滿目青黃假共真。不是頂門光亞豎，獅兒撞入野狐群。
六、須行鳥道玄路：不落尋常蹊徑。
三山來頌云：
鳥道玄途事若何？分明行路帶浠訛。往來踪跡無人見，一陣清風過大羅。
七、須文武兼濟：衣冠禮樂，鐵甲金槍。
三山來頌云：
出將入相事難期，妙用臨機莫可為。遇弱須提三尺劍，逢強且咏一聯詩。
八、須摧邪輔正：頭頂腳踏。
三山來頌云：
邪正當前孰敢逃？明明賞罰不相饒。吾宗自有英雄手，把定乾坤莫弄驕。
九、須大機大用：石火莫及，電光罔追。
三山來頌云：
大機大用少人知，掣電轟雷猶較遲。若把其中輕放過，兒童拍掌笑嘻嘻。
十、須向異類中行：才過牛胎，又艖馬腹。
三山來頌云：
頭角才生已不堪，無端當面把人瞞。可憐足系紅絲者，欲賣風流難上難。
護圣靜，嗣南堂，頌曰：
十門綱要掌中施，機會來時自有為。作者不須排位次，大都首末是根基。
堂堂賓主歷然分，無位真人不可親。栗棘蓬中能出手，金剛圈解翻身。
腮邊一掌機鋒峻，脅下三拳意智新。胸次未能明七事，盲枷瞎棒罔勞神。