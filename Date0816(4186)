疏：或及初解皆持業釋者。
略有五釋：一云、大悲即是大智之用，亦悲亦智，名為持業。二云、無上佛果不離於心，智所起處即是菩提，故觀經云：心即是佛。三云、所求之果不離能求，可名持業。所度之生，自他有別，不名持業。據一邊說。四云、攝他同己，故所度生即能度者，亦名菩提薩埵。五者、大悲大智，屬能度人，不取所求及所度者。
議曰：初解理通，文略不具，次三非正，今依第五。
問：既與初解全自不同，云何得言初亦持業？
答：初依大悲大智而釋，今亦取之，故云亦也。但自他異，故成有財、持業二別。若不爾者，持業、有財而有何別？
疏：顯示菩提者。
法身理體及菩提道者。四智心品。
疏：顯示人平等相。
三世諸佛功德平均，名人平等。或有釋云：約真理說，有情共有，名人平等。
議曰：不及初釋。與解脫相而無別故，復攝四智而不得故。論復說云：以菩提法故，知是佛。若依真理，二乘亦有，豈即名佛？
疏：說智及智處者。
智謂四智，處謂真如，智依處故。
疏：菩提、菩提斷者。
智名菩提，真理名斷，因斷障得，立以斷名。
疏：一切莫過超遍等喻者。
按涅盤經二能為斯釋乎？
疏：今此三釋至意趣難解者。
理、行、果三，總名所詮，寬狹差別，尋前三釋，易知不辨。
疏：又以蓮華至亦無乖爽者。
此釋外難。外難意云：華喻妙法，論解教理，而有出水、開敷之義，可同於華。今以因果以為妙法，華之二義何以類之？故有斯答，答意可悉。
疏：余依永滅等者。
更無余生苦依之體，名為永滅。非無即身名余依滅，有迷此文，乃言二乘身灰智亡，方名出宅。若爾，身在不名出宅。下經說言出宅索車，豈可在於無余之位有斯事耶？誤之甚矣。
疏：又七地分段盡此一生等者。
頓悟悲增，七地以前猶居分段，生數既多，不名出宅。至第七地，欲末之時，盡一生已，即入變易。更有余義，辨如義決。