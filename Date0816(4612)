既敷座已，聽維那進止鳴鐘後，歛手供養一體三寶，遍十方界，施作佛事。
次出生飯，稱施六道，即表六波羅密，然後受此食。
夫食者，眾生之外命，若不入觀，即潤生死；若能知入觀，分別生死有邊、無邊，不問分衛與清眾凈食，皆須作觀。
觀之者，自恐此身內舊食皆是無明煩惱潤益生死，今之所食皆是般若，想於舊食從毛孔次第而出。食既出已，心路即開，食今新食，照諸暗滅，成於般若。故凈名云：於食等者，於法亦等。是為明證。
以此食故，成般若食，能養法身，法身得立，即得解脫，是為三德。照此食者，非新非故，而有舊食之故，而有新食之新，是名為假。求故不得，求新不得，畢竟空寂，名之為空。觀食者自那可食為新？既無新食，那可得食？食者而不離舊食養身，而新食重益，因緣和合，不可前後分別，名之為中。只中即假空，只空即中假，只假即空中，不可思議，名為中道。又凈名云：非有煩惱，非離煩惱，非入定意，非起定意。是名食法也。