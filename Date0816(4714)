念、定、總持，辯才不斷；
二、嘆智德。文有三別：一、總嘆智德；二、別嘆智德；三、嘆位釋成。一、明總嘆智德者，即是念、定、總持也。若類余經，悉嘆三昧陀羅尼德，今嘆念、定、總持，即是嘆三昧陀羅尼之德，以此雙標嘆章也。
念即是念佛三昧等諸三昧，菩薩得此念佛三昧，十方諸佛常現在前，亦名王三昧。入此三昧，一切三昧悉入其中。所以者何？若根本禪，背舍、勝處、九次第定、師子奮迅、超越等，并俗諦三昧，觀四諦、十二因緣、空、無相、無作，并是真諦三昧自性等九種大禪及般舟、一行、首楞嚴等百八三昧，皆是中道第一義諦三昧。仁王經云：若得三諦三昧，即入王三昧，菩薩入是三昧，一切三昧皆入其中，十方諸佛悉現在前。故知嘆念定是嘆諸三昧德也。
約四教分別，若析俗入真，即是三藏教明二諦三昧，但約二諦名王三昧。若體俗入真，即是通教二諦三昧，但約二諦名王三昧。若從根本俗諦入中道，即是別教三諦三昧，約三諦名王三昧。若一心圓入三諦，即圓教三諦三昧，明王三昧也。大智論出異家解三昧王三昧，不同意在此也。若約觀心，即是三觀，觀三諦，修三諦三昧，成王三昧，任運可知。
總持者，即是嘆陀羅尼德，此言能持能遮，持諸善法，不令漏失，遮諸惡法，不令得起，故名遮持，亦言總持，一切善法不漏失也。法華經明三陀羅尼：一者、旋陀羅尼；二者、百千萬億旋陀羅尼；三者、法音方便陀羅尼。
旋陀羅尼者，旋，轉義也。從假入空，觀能旋轉，觀假入空，即轉破界內外諸見愛，得入空真諦。若但破界內，即是通教陀羅尼，一心圓破界內外故，即是圓教陀羅尼。
百千萬億旋陀羅尼者，即是從空入假，旋轉分別，入界內世諦、界外世諦，旋轉破塵沙界內外無知，顯沙佛法。若別破界外無知，則別教陀羅尼也。今一心圓破界內外無知，即是圓教陀羅尼也。
法音方便陀羅尼者，即是二觀為方便道，得入中道第一義諦：若斷無明，次第入中道，猶是別教陀羅尼；不斷無明，一心圓入中道，即圓教陀羅尼也。所言法音方便陀羅尼者，得此陀羅尼，解一切言音也，亦能一音說法，令眾生隨類得解。菩薩得此三陀羅尼，即入無礙陀羅尼，具足一切陀羅尼也。
問：此經嘆補處陀羅尼，何得約初心釋？
答：發心畢竟二不別也。而後心入三諦無礙，橫廣細極，豎深窮源，即是補處無礙陀羅尼也。
問：三藏菩薩有陀羅尼不？
答：如尸毗王得歸命救護陀羅尼，當知亦有諸小陀羅尼也。輪王亦得，況菩薩也。
問：聲聞小得義若然者，寂滅忍即是無生忍，何所疑也？若約觀行，一心三觀，三諦惑不起者，即是修不起法忍也，故法華經云：著如來衣，如來衣者，柔和忍辱心是也。
已能隨順轉不退輪；善解法相，知眾生根；
此二廣嘆化佗者，復為二：一、明內具化佗法；二、正明化佗法。一、內具化佗法，復為三：一、明內具化佗法；二、明外具化佗法；三、總釋內外具化佗法。如大智論明內具智慧，名為力，外用無怯，名無畏。若內智不明，外儀不具，處眾有畏，何能伏物？若內外備足，可化眾生。
一、明內具化佗法者，即是已能隨順。隨順有三種：一、順佛；二、順理；三、順眾生根緣。佛為眾生轉四種四諦法輪，菩薩順佛而轉，即順佛也。因緣生滅三諦之理，即空、即假、即中，順理而解，順理而說，故言順理也。眾生根性雖多，不出四種，用四悉檀，赴機無爽，名順眾生也。
復次，若順理而說，是順實智；順眾生說，是順權智；順佛出沒，方便不同，是順權實二智也。今言隨順者，具此三義也。
轉不退法輪者，四種四諦是輪體，用四悉檀為轉也。不退法輪即有四種：一、事不退法輪，轉生滅四諦也；二、位不退法輪，轉無生滅四諦也；三、行不退法輪，轉無量四諦也；四、念不退法輪，轉無作四諦也。若三藏教，生滅四諦約菩薩位，事不退法輪，三藏教明不退位，不取斷結，但言不生四惡道，不受女人身，不生邊地，諸根具足，得宿命智，具此五事，名為阿鞞跋致，此是事不退也。若通教，初果已去，齊羅漢，名位不退；從七地，涉有化物，修種種行，名行不退；八地道觀雙流，名念不退也。若別教者，十住位不退，十行行不退，十回向修初念不退，十地分證念不退。若圓教者，一心具三不退，初住法身不墮通別之位，名位不退；一心具一切行，名行不退；念念入法流水，即念不退也。
約別相三觀釋者，從假入空觀，修位不退；從空入假，修行不退；正觀中道，修念不退。若約三觀判三不退，此義猶疏，今約一心三觀，正觀中道，修位不退；雙照二諦，修行不退；自然流入薩婆若海，名念不退也。
善解法相，知眾生根者，善解法相即是如法相解，知眾生根即是識病。善解四種四諦之法藥，善知四種眾生之病，以此化佗，決無差機之失。十力中有是處非處力，即是法相也，有知上下根力，即是知眾生根，皆是內力具足也。約四教以明四種苦集即是根，四種道滅即法相也。
蓋諸大眾，得無所畏；
此是二、明外具化佗法也，以無緣大慈覆十法界，故言蓋諸大眾也。又蓋之言過，深達四種四諦，出過物上，故能蓋也。得無所畏者，慈悲福慧能益一切，故言得無所畏，即是釋外用無怯，無畏法也。
此是三、明總釋內外化佗法，即為三：一、釋內心無畏；二、釋外用無畏；三、結成無畏。一、釋內心無畏者，具二莊嚴，能師子吼，釋成內心無畏也。心即是自性清凈心，亦為法身，福慧能顯出自性清凈心，故言以修其心。還用莊嚴自性清凈心，即是具二莊嚴，莊嚴法身也。四教明福慧，三權一實，總此權實，以修其心，故心無所畏也。
相好嚴身，色像第一，舍諸世間所有飾好；
二、釋外用無畏法者，種種色身，物所尊重，如迦旃延子所明，種三十二相業，此是世間輪王、梵王共有，種小功德所致，何足為奇？故不名第一。若通教，以空相應心修三十二相者，此約真諦，修相諦理未極，相非第一。別教明相者，緣修顯真修，緣修相。緣修既是智障，相好亦非第一。若圓教所明相好者，法身若顯，即相好具足，故法華經云：深達罪福相，遍照於十方，微妙凈法身，具相三十二。法身有此妙相，眾生無由能識，為顯此相，故於應身示白毫相，表中道之理，示紺眼相，表無緣大悲，余相亦各有表，故知此相即是法身三十二相也。
色像第一者，即是法性色也。大涅盤經云：妙色湛然安住，不為生老病死之所遷。此之妙色，於諸色中，最為第一，故能現十法界像，如如意珠，應身色表真色，真色理中第一，應佛身色，於所化身色第一也。
舍諸世間所有飾好，此傳釋真相好也，非舍世間衣服嚴飾之具，若舍此者，二乘外道亦能，何足可嘆？今言舍者，若三藏教，菩薩舍人天飾好，百劫修種相，以自莊嚴為菩提器也。若通教菩薩，舍有所得心，修相好，有所得心修即是世間嚴飾，故大智論破百劫相，金剛般若云：若以色見我，是人行邪道。若別教，菩薩舍界內空心修相好，用界外緣修修相好也。若圓教，菩薩界內外所修皆是世間飾好，悉皆并舍。法身若顯，真相自現，故說相好嚴身，色像第一，豈同虛妄修因，相好嚴飾也？
名稱高遠，逾於須彌；
此下三、結成也。即為二意：一、結成外；二、結成內。一、結成外者，名稱高遠，逾於須彌，即是成外無畏也。明菩薩外化之德遍十法界，名高物表，故言高遠逾於須彌。又解通別兩教，明十地如十寶山，通別兩教明佛如須彌，今圓教十地，位高通別兩教所明佛果，故言逾須彌也。又須彌盤固高遠，法性不動，理高無上，智有顯理之功，故言逾於須彌也。
深信堅固，猶若金剛；
二、結成內無畏法也。信有二種：一者、聞信；二者、證信。四教分別，各有位次，今但約圓教分別二信，若五品弟子，一向聞信，信何等法？信不思議三德之理。若十信，六根清凈，亦是聞信，亦得相似證信。若初發心住已上，亦聞信，亦真證信。佛地但證信。今此諸大菩薩既居高位，二信圓深，故言深信牢固者，二信不為內外諸緣之所沮壞也。
猶若金剛，譬顯深信。金剛有二義：一、利徹本際；二、體牢，萬物所不能損。一、利徹本際者，內合聞證；二、信定慧利，用窮實際也。體牢，萬物所不能沮，譬二信真慧，煩惱生死諸緣所不能損也。此嘆內具化佗法也。
正明化佗。此下至及心所行，即有三別：一、放光說法明化佗；二、正說法明化佗；三、說進修化佗法。一、放光說法化佗者，又為二：一、正明放光說法；二、明深入緣起，釋成放光說法也。
一、放光說法者，即為三：一、放光；二、說法；三、釋嘆。一、放光者，此釋成化佗，即是法寶普照，菩薩慈悲智慧緣三諦理，生諸善法之寶也。所言普照者，入放光三昧、普光三昧，故能普照也。若諸凡夫，應以世間善法得度，即入世諦三昧，放世間善法光，照令離眾苦，得世間樂；若應以出世善法得度，即入真諦三昧，放世間善法光，照令得二乘道果；若應以出世間上上善法得度，即入中道三昧，放出世間上上善法光，照即開佛知見，入菩薩位，故華嚴經、思益經悉云：佛有光明名無慳，若放此光照眾生，即能離慳行布施，乃至六度一切事亦如是。請觀音云：普放凈光明，滅除癡闇冥。故大品先放身支節光，次放毛孔光，觸眾生身，盲者得視，聾者得聽，如是等種種世間利益，亦能令得道，發菩提心。譬如網魚，初網不得者，後更網之。初光未度者，更放光度之。如是有緣者，皆得利益入道。菩薩入道亦爾，放光普照十法界眾生，皆得利益入道也。
復次，若放一光，止除慳，一光除瞋者，是別教意，不名普照。復次，若放二諦光，亦不名普。今此諸菩薩能放中道圓光普照，只放一光，照一切處，皆令各得利益，隨機入道，故名法寶照也。
問：光照云何能破惡生善？
答：譬如熏藥煙觸，病苦即除，身得安樂。放光觸身，破惡生善亦復如是，以光從諸善根出，故隨觸有緣眾生，苦悉除也。
而雨甘露；
此二、明說法。雨甘露者，甘露是諸天妙藥，服之安樂不死，中論云：實相名天甘露，能令三乘同得圣道，涅盤常樂也。實相甘露，即有二種：一、真諦實相；二、中道實相。眾生應以真諦得度，即雨偏真甘露，三乘同得化城涅盤也；若有大乘圓機，即雨中道實相甘露，即開佛知見，見佛性，住大涅盤也。故法華經云：佛平等說，如一味雨，隨眾生性，所稟不同。此諸菩薩說甘露法亦皆如是。
於眾言音，微妙第一；
此三、明釋嘆。雨甘露雨，此諸菩薩何故能說甘露法雨？為有微妙之言音也。微妙言音，如法華明舌根功德，若欲以一言遍三千界，隨意即能至，鐵輪菩薩尚能如是，何況補處大士而不能以妙音遍滿十法界，眾生隨類各得解，普得受行，獲其利也。微妙第一者，降佛以還，一切世間言語音聲莫能過也。又解即是法性言音，故云微妙第一也。
二、明深入緣起。釋成放光說法者，即有二：一、明深入緣起，此嘆智德，釋成放光說法；二、斷諸邪見以下，此嘆斷德，釋成放光說法。一、嘆智德，釋成放光說法者，所以能放光說法，利益深普，良由智能深入緣起也。緣起有二種：一、生死緣起；二、解脫緣起。生死緣起，即是無明、十二因緣一切生死也。解脫緣起，即是觀十二因緣，智慧起一切解脫佛法也。
今明深入緣起者，深入十二因緣生死緣起，即成解脫緣起也。故大涅盤經云：十二因緣有四種觀，若深入者，得上上智，了了見佛性也。所以者何？若觀十二因緣生滅，即是三藏菩薩調伏諸根，滿足六度，未名深入。若觀十二因緣即空，斷界內惑，即是通教菩薩，亦未名深入。若觀十二因緣，知空非空，入假名，破界內外沙無知，得進入中道，破十一品無明，是別教菩薩，亦未名深入。圓教菩薩一心圓觀十二因緣，從初住發真見中道，至補處破四十一品，乃名深入緣起也。是諸菩薩非但入十二因緣正報緣起，亦深入世界依報緣起，知世界因緣成，世界因緣壞也。既自能深入緣起，是以能說因緣實相甘露也。深入之義，意亦顯也。
斷諸邪見、有無二邊，無復余習；
此二、嘆斷德。釋成放光說法者，普注甘露，只以自無惑闇，能普放光照眾生闇，只以自無系縛，能雨甘露，解眾生縛。斷諸邪見、有無二邊者，諸邪見有二種：一者、界內；二者、界外。一、界內邪見者，六十二見等種種邪見，皆屬有無二見也。二、界外亦有種種諸見，亦并屬有無二見。今總界內諸見，并是屬有邊，總界外諸見，并屬無邊，故大涅盤經云：凡夫者有，二乘者無，菩薩之法，不有不無。正見中道佛性，則破有無二邊、一切邪見，故言斷諸邪見、有無二邊也。又解云：正觀中道，破真俗有無二邊，至金剛頂，邊際智滿，中道體顯，三諦之惑方盡也。
而言無復余習者，圓教始從初住，終至法云，圓斷有無諸見，猶有習在，等覺入重玄門，無量百千萬億劫重修凡夫事，見理分明，習氣微薄，事等微煙，故名無復余習，譬如一升鹽投於大河，無復咸味也，故大智論云：有無二見滅無余，諸法實相佛所說。
問：此不應然。
答：若常徒解釋，斷界內有無二見，豈得銷此文也？又若用地論別教解義，登地離凡夫我相障，斷有無二見，豈得銷此文也？
問：此有何過？
答：三藏通教，初見道即斷諸邪見、有無二邊，豈可用此嘆補處之德？別教登初地，見佛性，斷界外邪見、有無二邊，見惑皆空，豈可用銷此文嘆補處之德也？優婆塞經云：九地斷見習，十地斷愛習。地持論云：離一切見清凈凈禪。此據金剛等覺之位，今約地持論銷此經文。一家用圓教，明斷惑義，轉分明。
演法無畏，猶師子吼，
二、正說法嘆化佗者，此下至過量，皆嘆說法也。初即雙舉兩譬，嘆化佗成就，後一總嘆化佗功德無量也。初譬云師子吼，師子吼者，名決定說。決定說者，說一切眾生皆有佛性也。
所言演法無畏者，演之言廣，心無怯弱，故名無畏。是諸菩薩能於四不可說，用四悉檀赴緣而廣起四教也。猶師子吼，即是譬演實相甘露法得無畏也。如師子吼時，非但不畏禽獸，亦能令香象失糞，飛者墮落。此諸菩薩演甘露法，非但於一切天魔外道及諸眾生心無怯弱，亦令天魔失愛論糞，外道執見高心墮落，亦令一切眾生愛見煩惱皆滅。
其所講說，乃如雷震；
此次、譬雨甘露法，能令生善也。釋論具出四種法師，雷喻多聞，雨喻美行，具在論文。今明雷以驚蟄，雨以潤生，將說甘露雨，震八音雷，用驚二邊邪見之蟄，使一切善根萌芽開發，謂三草兩木，一地所生，一切行人宿世善根開發增長，故言其所說法乃如雷震也。
無有量，已過量；
此二句總嘆化佗之功無量也。此諸菩薩神通智慧放光說法，十方世界所化眾生無有限量，不可以阿僧只數也。已過量者，其所化度，不可說也。復次，無有量者，七種方便，行人用思量智所不能量也。已過量者，圓教十地以下，不思議智所不能知也。
集眾法寶，如海導師；了達諸法深妙之義，善知眾生往來所趣及心所行；
此三、進修化佗法，明諸菩薩化佗之功雖大，未證極果，猶須進修化佗之法，即是菩薩入等覺地，於百千萬億劫入重玄門修化佗行。重玄門者，地持論云：入住起力禪，舍復入力禪。入者，從凡心入一切法門，乃至上地也。起力者，從等覺地一切法門起，入一切法門。住者，隨住一法門，即住一切法門也。舍復入力者，從無量百千萬億劫重修也。故法華經彌勒嘆下方菩薩言：善入出住無量百千萬億三昧，得大神通，久修梵行，善能次第習諸善法，巧於問答，人中之寶也。
集眾法寶，如海導師，導師者，將導眾人入海采寶，非但眾人得寶，己亦自獲。菩薩導眾生入生死海，非但令眾生得佛法寶，化功歸己，入重玄門，法利亦多無量無邊也。故此經云：不入大海，不得無價寶珠；菩薩不入煩惱巨海，不得一切智寶也。補處菩薩入重玄門，無量百千萬億劫報修凡夫事，故能放光說法，利益眾生也。
了達諸法深妙之義者，菩薩入重玄門，內慧莊嚴增進也。了達是智慧之異名，諸法即是十法界一切諸法也。深妙之義，十法界諸法，二諦、三諦之理甚深，故名深；見三德不縱不橫，故名深妙義也。
善知眾生往來所趣及心所行，此兩句明菩薩入住重玄門，增進外見所化眾生根緣也。此諸菩薩得真天眼，常在三昧，不以二相見諸眾生。死此生彼名往，死彼生此名來。所趣者，知因能趣果，善惡業緣之因，趣受報好丑之果也。而言及心所行者，用種智，知其宿世習因所行。三草兩木，一地所生，根性不同也。三草兩木，即是三藏、通教、別教，七種方便善根；一地所生，即是圓教之根緣也。前明用藥，今明知病，既識藥知病，即能隨病授藥，故知住重玄門，化佗之德轉深大也。
近無等等佛自在慧：
第三、約鄰果嘆德。此文有三別：一、嘆自行；二、嘆化佗；三、總釋成。一、嘆自行者，復為二別：一、嘆自行智德；二、嘆自行斷德。一、嘆自行智德，復為二：一、總嘆自行智德者，即近無等等佛自在慧也。無等等者，十方諸佛無與等者，今等於十方諸佛，故言無等等。又約理為釋，實相之理，無能與等，佛種智圓極，能等實相之理，故名無等等也。若圓教，初住雖發真見理，得無等法，猶有四十一品無明，去妙覺遠，不名鄰果，約佛約理，俱非近無等等。金剛心菩薩，約佛約理皆近，故言無等等。約四教，作無等等義，分別可知。
十力、無畏、十八不共；
二、別嘆自行智德，如大智論解此有二：一云、菩薩自有無畏不共之法；二云、菩薩分得佛力、無畏、不共法。補處如十四之月，佛如十五之月，相鄰近也。若約四教明力、無畏者，如三藏釋十力、無畏，皆同大乘名教，毗曇釋不共法，別作名教，故大智論彈毗曇云：力、無畏名既同大乘，不共何得別立？今但約其斷伏分別同異，名義異非妨也。通教約照二諦，八地分得十力、無畏等，十地當知如佛，近無等等也。別教明中道，初地已上分得十力等法，至十地，所得十力等法，名近無等等也。圓教初住已上，明分得力、無畏不共等法，華嚴經明初住云得如來是處非處等十力智也。至等覺位，乃是近佛力、無畏、不共法也。此即嘆鄰果智德也。前云佛自在慧者，佛慧中無無明故，究竟自在，菩薩雖有無明，如微煙，將得佛慧，故以此為嘆也。
此嘆自行斷德。諸惡趣門者，惡趣雖多，不出二種緣集。通教菩薩見空，關閉有為緣集惡趣之門；別教菩薩見不空，關閉無為緣集惡趣之門也。此諸菩薩見佛性中道之源，故能關一切諸惡趣門也。或屬嘆化佗，關閉一切眾生惡趣門也。
而生五道以現其身；為大醫王，善療眾病，應病與藥，令得服行；
此二、嘆化佗也。若開修羅，即是六道示現其身也。若三藏教，明帶結愿生，或用神通示五道之身，於染凈土化眾生。若約通教解，明七地斷界內結，愿扶余習，生五道，示現其身，亦用神通化生也。若別教，明登地以上應生，不須扶習也。若圓教，明初住以上得一身無量身，清凈妙法身，湛然應一切，即是二十五三昧力熏生二十五有，是名而生五道以現其身也。
今言而生五道以現其身者，即補處大士，法身得二十五三昧，內破二十五有，關諸惡趣，慈善冥熏，隨機應現十方，示受五道身，利眾生也。為大醫王，療治眾病，此明既生五道，意在利物，利物者，正為治眾生結業病也。又解：對小明大，三教菩薩及圓教下地菩薩皆是小醫，今此諸菩薩名大醫也，亦能現八相成道，作大醫王也。
療治眾病者，治界內外一切煩惱不善業病也。應病與藥者，赴機用四悉檀，說四教之法藥也。令得服行者，眾生聞法修行，能斷界內界外煩惱，得大小兩乘圣道解脫也。
無量功德皆成就，無量佛土皆嚴凈；其見聞者，無不蒙益，諸有所作，亦不唐捐。
此三、總釋成鄰果嘆也。無量功德皆成就者，釋自行功德滿；無量佛土皆嚴凈，此釋化佗功德滿也。其見聞者，無不蒙益，法身非色非聲，隨機有應，若現形聲，必為利物。以有緣故，見形聞聲，即獲世間、出世間之益也。諸有所作，亦不唐捐，唐之言虛，捐之言棄，亦謂失也。約自行而解者，隨心所行，任運契會，必成勝因，感果不失，故言不虛棄其功也。就化佗為釋者，眾生雖不得入第一義悉檀，不失三悉檀，發心歸向生善破惡之利，故言不虛棄其功也。化功歸己，亦是不失也。
如是一切功德，皆悉具足。
第三、結成嘆德，如上來所嘆功德，是諸菩薩悉皆成就，若依南北摘句，配地嘆德，豈得言諸菩薩皆成就也？一家解釋，理自冥會也。又解云：菩薩功德無量，上所嘆止是數十句光明網諸煩惱及諸眾生觀，心凈則佛土凈也。
一心三觀，成實相慧。名金髻者，權智也，以此嚴心首，故云金髻也。
一心三觀，即是實相智慧，如法華經明轉輪圣王髻中明珠也。
此云慈氏，一心三觀，得無緣慈，如磁石吸鐵也。
一心三觀，若見佛性，即具三德，不縱不橫，故云妙德也。如是等菩薩，隨舉一觀門，別以標菩薩名，引物歸心。若一人各具一切觀門，即名字互通，即是字等、身等、法等，其能如是解者，即於正觀心中見一切諸佛也。故法華經云：若人有能信汝所說，則為見我，亦見於汝及比丘僧，并諸菩薩。此言何謂？華嚴云：十方諸如來，同共一法身，一身一智慧，力無畏亦然。故上來佛菩薩并約觀心明也。
問：凡夫觀心何得用此釋諸佛菩薩義？
答：此經自云：諸佛解脫當於何求？當於一切眾生心行中求。若執文字，離心而求諸佛菩薩解脫者，可謂抱石投淵，夜游去燭也。
如是等三萬二千人。
此是第五大段、結眾數。
問：此諸菩薩定皆是十地、等覺、補處位不？
答：北方諸師從初地至十地，南土諸師云是八地、九地、十地也。復有師例如大品經云皆補處也。今謂不爾，前明本跡已判，高下莫測，何須定判？